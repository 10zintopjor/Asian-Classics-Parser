
[001A]༄༅། །མཁས་གྲུབ་སྦྱིན་པ་དར་རྒྱས་ཀྱིས་མཛད་པའི་རྒྱུ་འབྲས་འཁོར་ལོ་ཞེས་བྱ་བ་བཞུགས་སོ། །

[001A] །ན་མོ་གུ་རུ་མྙྫུ་གོཧ་ཥཱ་ཡ། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། །འདིར་རྒྱུ་འབྲས་ཀྱི་རྣམ་གཞག་བཤད་པ་ལ། རྒྱུ་བཤད་པ། རྐྱེན་བཤད་པ། འབྲས་བུ་བཤད་པ་
དང་གསུམ་ལས། དང་པོ་ལ། མཚན་ཉིད། དབྱེ་བ། འདས་མ་འོངས་ཡོད་མེད་བཤད་པ་གསུམ་ལས། དང་པོ་ནི། སྐྱེད་བྱེད། རྒྱུའི་མཚན་ཉིད། གཉིས་པ་རྒྱུ་ལ་དབྱེ་ན། དངོས་རྒྱུ་དང། བརྒྱུད་རྒྱུ་
གཉིས་སུ་དབྱེ་བ་དང། ཉེར་ལེན་དང། ལྷན་ཅིག་བྱེད་རྐྱེན་གཉིས་སུ་དབྱེ་བ། བྱེད་རྒྱུ་སོགས་དྲུག་ཏུ་དབྱེ་བ་དང་གསུམ་ལས། དང་པོ་ནི། དངོས་སུ་སྐྱེད་བྱེད། དངོས་རྒྱུའི་མཚན་ཉིད། བརྒྱུད་ནས་སྐྱེད་
བྱེད། བརྒྱུད་རྒྱུའི་མཚན་ཉིད། དངོས་པོ་ཡིན་ན། དེ་གཉིས་ཀ་ཡིན་པས་ཁྱབ། གཞི་ལ་སྦྱར་ན། བུམ་པའི་དངོས་སུ་སྐྱེད་བྱེད། བུམ་པའི་དངོས་རྒྱུའི་མཚན་ཉིད། བུམ་པའི་བརྒྱུད་ནས་སྐྱེད་བྱེད་
བུམ་པའི་བརྒྱུད་རྒྱུའི་མཚན་ཉིད། དེས་གཞན་རྣམས་ལའང་རིགས་འགྲེའོ། །གཉིས་པ་ནི། དངོས་པོ་ཡིན་ན། ལྷན་ཅིག་བྱེད་རྐྱེན་ཡིན་པས་ཁྱབ་ཀྱང། ཉེར་ལེན་ཡིན་པས་མ་ཁྱབ་སྟེ། མར་མེ་སྐད་ཅིག་ཐ་
མ་དེ། ཉེར་ལེན་མ་ཡིན་པའི་ཕྱིར་ཏེ། དེའི་རིགས་འདྲ་ཕྱི་མ་མེད་པའི་ཕྱིར། དེས་ན་རྒྱུན་དུ་གྱུར་པའི་དངོས་པོ་ཡིན་ན། ཉེར་ལེན་དང། ལྷན་ཅིག་བྱེད་རྐྱེན་གཉིས་ཀ་ཡིན་པས་ཁྱབ་བོ། །གསུམ་པ་ནི་

[002A] །རྒྱུ་ལ་དབྱེ་ན། དྲུག་ཡོད་དེ། བྱེད་རྒྱུ། ལྷན་ཅིག་འབྱུང་བའི་རྒྱུ། སྐལ་མཉམ་གྱི་རྒྱུ། མཚུངས་ལྡན་གྱི་རྒྱུ། ཀུན་འགྲོའི་རྒྱུ། རྣམ་སྨིན་གྱི་རྒྱུ་དང་དྲུག་ཡོད་པའི་ཕྱིར། མངོན་པ་མཛོད་
ལས། བྱེད་རྒྱུ་ལྷན་ཅིག་འབྱུང་བ་དང། །སྐལ་མཉམ་མཚུངས་པར་ལྡན་པ་དང། །ཀུན་ཏུ་འགྲོ་དང་རྣམ་སྨིན་ཏེ། །རྒྱུ་ནི་རྣམ་པ་དྲུག་ཏུ་འདོད། །ཅེས་གསུངས་པའི་ཕྱིར། སྤྱིར་བྱེད་རྒྱུའི་མཚན་ཉིད་
མེད་ཀྱང། གཞི་ལ་སྦྱར་ན། བུམ་པ་དང་རྫས་ཐ་དད་ཀྱང་ཡིན། བུམ་པ་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པ་དེ། བུམ་པའི་བྱེད་རྒྱུའི་མཚན་ཉིད། མཚན་གཞི་ནི། ཀ་བ་ལྟ་བུ་ཡིན་
ཏེ། མངོན་པ་མཛོད་ལས། རང་ལས་གཞན་པ་བྱེད་རྒྱུའི་རྒྱུ། །ཞེས་གསུངས་པའི་ཕྱིར། བྱེད་རྒྱུ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། བྱེད་རྒྱུ་ནུས་ལྡན་དང། བྱེད་རྒྱུ་ནུས་མེད་གཉིས་ལས། དང་པོ་ནི་
བུམ་པ་དང་ཀ་བ་སོགས་འདུས་བྱས་མཐའ་དག་ལ་བྱེད། གཉིས་པ་ནི། རྟག་པ་དང། སྤྱི་མཚན་སོགས་འདུས་མ་བྱས་ཀྱི་ཆོས་མཐའ་དག་ལ་བྱེད། སྒྲས་བརྗོད་རིགས་ཞེས་སྨོས་པ་ལ་དགོས་པ་
ཡོད་དེ། བྱེད་རྒྱུ་ནུས་མེད་ཡིན་ན། བྱེད་རྒྱུ་མ་ཡིན་པས་ཁྱབ་པར་ཤེས་པའི་ཆེད་ཡིན་པའི་ཕྱིར། བྱས་པ་ལ་ཁོ་ན་རེ། ཤེས་བྱ་ཆོས་ཅན། བྱེད་རྒྱུ་ཡིན་པར་ཐལ། བུམ་པའི་བྱེད་རྒྱུ་ཡིན་པའི་ཕྱིར་ཏེ་

[002B] བུམ་པའི་བྱེད་རྒྱུ་ནུས་མེད་ཡིན་ན། བུམ་པའི་བྱེད་རྒྱུ་མ་ཡིན་པས་ཁྱབ་པའི་ཕྱིར། ཁོ་ན་རེ། ཤེས་བྱ་ཆོས་ཅན། བུམ་པའི་བྱེད་རྒྱུ་ཡིན་པར་
ཐལ། བུམ་པ་ལས་གཞན་པའི་ཆོས་ཡིན་པའི་ཕྱིར་ཟེར་ན་མ་ཁྱབ། བྱས་པ་ལ་ཁོ་ན་རེ། དེ་ལ་ཁྱབ་པ་ཡོད་པར་ཐལ། མཛོད་ལས། རང་ལས་གཞན་པ་བྱེད་རྒྱུའི་རྒྱུ། །ཞེས་གསུངས་པའི་ཕྱིར་ཟེར་ན་མ་ཁྱབ་སྟེ། རང་ལས་
གཞན་པ་ཞེས་པའི་དོན་ནི། བུམ་པ་སོགས་ལས་རྫས་གཞན་པའི་དོན་ཡིན་ལ། ཤེས་བྱ་བུམ་པ་ལས་རྫས་གཞན་མ་ཡིན་པའི་ཕྱིར། ཤེས་བྱ་བུམ་པ་དང་རྫས་ཐ་དད་མ་ཡིན་པའི་ཕྱིར། དེར་ཐལ། ཤེས་བྱ་རྫས་སུ་མ་གྲུབ་
པའི་ཕྱིར། དེ་ལྟར་མ་ཡིན་ན། བུམ་པ་འཇོམས་བྱེད་ཀྱི་ཐོ་བ་ཆོས་ཅན། བུམ་པའི་བྱེད་རྒྱུ་ཡིན་པར་ཐལ། བུམ་པ་ལས་གཞན་པའི་ཆོས་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། ཁྱོད་ཀྱིས་བུམ་པ་སྐྱེ་བ་ལ་གེགས་བྱེད་པའི་
ཕྱིར། དེས་ན། བུམ་པའི་རྒྱུ་ཡིན་ན། བུམ་པའི་བྱེད་རྒྱུ་ཡིན་པས་ཁྱབ་ཀྱང། བུམ་པའི་བྱེད་རྒྱུ་ཡིན་ན། བུམ་པའི་རྒྱུ་ཡིན་པས་མ་ཁྱབ་སྟེ། ཀ་དེ་བུམ་པའི་བྱེད་རྒྱུ་ཡིན་ཀྱང། བུམ་པའི་རྒྱུ་མ་ཡིན་པའི་ཕྱིར། ཡང་ཁ་ཅིག་གིས། བུམ་པའི་
ལྷན་ཅིག་འབྱུང་བའི་རྒྱུ་ཡིན་ན། ལྷན་ཅིག་འབྱུང་བའི་རྒྱུ་ཡིན་པས་ཁྱབ་ཟེར་ན། ཀ་བ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། རྟགས་གྲུབ་སྟེ། བུམ་པ་དང་ཕན་ཚུན་དུས་མཉམ་ཞིང་རྫས་སུ་གྲུབ་པ་གང་ཞིག། ཁྱོད་ཀྱིས་

[003A]༄༅། །བུམ་པ་སྐྱེ་བ་ལ་གེགས་མི་བྱེད་པའི་ཕྱིར། རྩ་བར་འདོད་ན། ཀ་བ་ཆོས་ཅན། ཕན་ཚུན་དུས་མཉམ་ཞིང་རྫས་སུ་གྲུབ་པ་ཡང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པ་ཡིན་པར་
ཐལ། ལྷན་ཅིག་འབྱུང་བའི་རྒྱུ་ཡིན་པའི་ཕྱིར། རྟགས་ཁས། ཁྱབ་སྟེ། དེ་ལྷན་ཅིག་འབྱུང་བའི་རྒྱུའི་མཚན་ཉིད་ཡིན་པའི་ཕྱིར། མངོན་པ་མཛོད་ལས། ལྷན་ཅིག་འབྱུང་གང་ཕན་ཚུན་འབྲས། །ཞེས་གསུངས་པའི་ཕྱིར། གོང་
དུ་འདོད་ན། ཀ་བ་ཆོས་ཅན། ཕན་ཚུན་དུས་མཉམ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཕན་ཚུན་དུ་མེད་པའི་ཕྱིར། མ་གྲུབ་ན། དེ་ཆོས་ཅན། ཕན་ཚུན་དུ་ཡོད་པར་ཐལ། མ་གྲུབ་པ་དེའི་ཕྱིར། རྟགས་ཁས་
འདོད་ན། དེ་ཆོས་ཅན། སོ་སོ་བ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཐ་དད་ཡིན་པར་ཐལ། སོ་སོ་བ་ཡིན་པའི་ཕྱིར། ཁྱབ་སྟེ། སོ་སོ་བ་ཐ་དད་ཀྱི་མཚན་ཉིད་ཡིན་པའི་ཕྱིར་དང། སོ་སོ་བ་མ་ཡིན་པ་ཐ་
མི་དད་ཀྱི་མཚན་ཉིད་ཡིན་པའི་ཕྱིར་ཏེ། དེ་ལྟར་སྡེ་བདུན་ཡིད་ཀྱི་མུན་སེལ་ལས་གསུངས་པའི་ཕྱིར། འདོད་ན། ཀ་བ་ཆོས་ཅན། ཐ་དད་མ་ཡིན་པར་ཐལ། ཐ་མི་དད་ཡིན་པའི་ཕྱིར་ཏེ། གཅིག་ཡིན་པའི་ཕྱིར། ཁ་ཅིག། ལྷན་
ཅིག་འབྱུང་བའི་རྒྱུ་ཡིན་ན། རྫས་ཐ་དད་ཡིན་པས་ཁྱབ་ཟེར་ན། མིག་གི་རྣམ་པར་ཤེས་པ་དང། མིག་གི་རྣམ་པར་ཤེས་པའི་འཁོར་དུ་གྱུར་པའི་ཚོར་བ་གཉིས་ཀ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། མ་གྲུབ་ན་

[003B] དེར་ཐལ། ཕན་ཚུན་དུས་མཉམ་ཞིང་རྫས་སུ་གྲུབ་པ་ཡང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པ་ཡིན་པའི་ཕྱིར། ཁྱབ་སྟེ། དེ་ལྷན་ཅིག་འབྱུང་བའི་
རྒྱུའི་མཚན་ཉིད་ཡིན་པའི་ཕྱིར། མངོན་པ་མཛོད་ལས། ལྷན་ཅིག་འབྱུང་གང་ཕན་ཚུན་འབྲས། །ཞེས་གསུངས་པའི་ཕྱིར། ཡང་དེ་གཉིས་ཆོས་ཅན། ལྷན་ཅིག་འབྱུང་བའི་རྒྱུ་ཡིན་པར་ཐལ། མཚུངས་ལྡན་
གྱི་རྒྱུ་ཡིན་པའི་ཕྱིར། ཁྱབ་སྟེ། མངོན་པ་མཛོད་ཀྱི་འགྲེལ་བ་རྒྱལ་སྲས་མ་ལས། མཚུངས་པར་ལྡན་པའི་རྒྱུ་གང་ཡིན་པ་དེ་ནི། ལྷན་ཅིག་འབྱུང་བའི་རྒྱུ་ཡང་ཡིན་ནོ། །ཞེས་གསུངས་པའི་ཕྱིར། གོང་དུ་མ་གྲུབ་
ན། དེ་གཉིས་ཆོས་ཅན་མཚུངས་ལྡན་གྱི་རྒྱུ་ཡིན་པར་ཐལ། ཕན་ཚུན་མཚུངས་ལྡན་རྣམ་པ་ལྔ་མཚུངས་ཀྱང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པར་གྱུར་པའི་རིག་པ་ཡིན་པའི་
ཕྱིར། ཁྱབ་སྟེ། དེ་འདྲ་བའི་རིག་པ་དེ། མཚུངས་ལྡན་གྱི་རྒྱུའི་མཚན་ཉིད་ཡིན་པའི་ཕྱིར། རྩ་བར་འདོད་ན། དེ་གཉིས་ཆོས་ཅན། རྫས་ཐ་དད་མ་ཡིན་པར་ཐལ། རྫས་གཅིག་ཡིན་པའི་ཕྱིར། མ་གྲུབ་ན། མིག་གི་
རྣམ་པར་ཤེས་པ་ཆོས་ཅན། ཁྱོད་དང་ཁྱོད་ཀྱི་འཁོར་དུ་གྱུར་པའི་ཚོར་བ་གཉིས་རྫས་གཅིག་ཡིན་པར་ཐལ། ཁྱོད་རྣམ་པར་ཤེས་པ་ཡིན་པའི་ཕྱིར། དེ་བཞིན་དུ་མིག་གི་རྣམ་པར་ཤེས་པའི་མཚུངས་ལྡན་གྱི་རྒྱུ་ཡིན་ན་

[004A]༄༅། །མཚུངས་ལྡན་གྱི་རྒྱུ་ཡིན་པས་མ་ཁྱབ་སྟེ། གལ་ཏེ་ཁྱབ་ན། མིག་གི་རྣམ་པར་ཤེས་པའི་འཁོར་དུ་གྱུར་པའི་ཚོར་བ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། རྟགས་གྲུབ་སྟེ། མིག་གི་རྣམ་
པར་ཤེས་པ་དང། ཕན་ཚུན་མཚུངས་ལྡན་རྣམ་པ་ལྔ་མཚུངས་ཀྱང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པ་ཡིན་པའི་ཕྱིར། རྩ་བར་འདོད་མི་ནུས་ཏེ། ཕན་ཚུན་མཚུངས་ལྡན་རྣམ་པ་
ལྔ་མཚུངས་མ་ཡིན་པའི་ཕྱིར། ཕན་ཚུན་དུ་མེད་པ་ཡིན་པའི་ཕྱིར། རྟགས་སླ། གཞན་ཡང་མིག་གི་རྣམ་པར་ཤེས་པ་ཆོས་ཅན། ཁྱོད་ཀྱི་འཁོར་དུ་གྱུར་པའི་ཚོར་བ་དེ། ཁྱོད་ཀྱི་མཚུངས་ལྡན་གྱི་རྒྱུ་ཡིན་པར་ཐལ་
ཁྱོད་ཁྱོད་ཀྱི་འཁོར་དུ་གྱུར་བའི་ཚོར་བའི་མཚུངས་ལྡན་གྱི་རྒྱུ་ཡིན་པའི་ཕྱིར། མ་གྲུབ་ན། མིག་གི་རྣམ་པར་ཤེས་པ་ཆོས་ཅན། ཁྱོད་ཁྱོད་ཀྱི་འཁོར་དུ་གྱུར་པའི་ཚོར་བའི་མཚུངས་ལྡན་གྱི་རྒྱུ་ཡིན་པར་ཐལ། ཁྱོད་གཙོ་སེམས་
ཡིན་པའི་ཕྱིར། བྱས་པ་ལ་ཁོ་ན་རེ། བུམ་པའི་ལྷན་ཅིག་འབྱུང་བའི་རྒྱུ་ཡིན་ན། ལྷན་ཅིག་འབྱུང་བའི་རྒྱུ་ཡིན་པས་ཁྱབ་པ་ཡོད་པར་ཐལ། བུམ་པའི་སྐལ་མཉམ་གྱི་རྒྱུ་ཡིན་ན། སྐལ་མཉམ་གྱི་རྒྱུ་ཡིན་པས་ཁྱབ་པ་
ཡོད་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། བུམ་པའི་ཉེར་ལེན་ཡིན་ན། ཉེར་ལེན་ཡིན་པས་ཁྱབ་པ་ཡོད་པའི་ཕྱིར། ཁྱབ་སྟེ། བུམ་པའི་སྐལ་མཉམ་གྱི་རྒྱུ་ཡིན་ན། བུམ་པའི་ཉེར་ལེན་ཡིན་པས་ཁྱབ་པ་ཡོད་

[004B] གོང་གི་མ་ཁྱབ་མཚམས་ལ། མིག་གི་རྣམ་པར་ཤེས་པའི་མཚུངས་ལྡན་གྱི་རྒྱུ་ཡིན་ན། མཚུངས་ལྡན་གྱི་རྒྱུ་ཡིན་པས་ཁྱབ་པར་ཐལ། མིག་གི་རྣམ་པར་ཤེས་པའི་བྱེད་རྒྱུ་ཡིན་ན། བྱེད་རྒྱུ་ཡིན་པས་
ཁྱབ་པའི་ཕྱིར། ཁྱབ་པ་འགྲིག། རང་ལུགས་ནི། ཕན་ཚུན་དུས་མཉམ་ཞིང། རྫས་སུ་གྲུབ་པ་ཡང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པ་དེ། ལྷན་ཅིག་འབྱུང་བའི་རྒྱུའི་
མཚན་ཉིད། མཚན་གཞི་ནི། ལྷན་ཅིག་ཏུ་སྐྱེས་པའི་འབྱུང་བ་བཞི་དང། དངོས་རྒྱུའི་ཚོགས་པ་གཅིག་པའི་མིག་སོགས་དབང་པོ་ལྔ་དང། དངོས་རྒྱུའི་ཚོགས་པ་གཅིག་པའི་བུ་རམ་གྱི་རོ་གཟུགས་གཉིས་
ལྟ་བུ་དེ་དེ་ཡིན་པའི་ཕྱིར། ཚད་མ་རྣམ་འགྲེལ་ལས། རྒྱུ་གཅིག་ཕྱིར་ན་ལྷན་ཅིག་གནས། །དབང་བཞིན་གཟུགས་དང་རོ་བཞིན་ནོ། ཞེས་གསུངས་པའི་ཕྱིར། སྤྱིར་སྐལ་མཉམ་གྱི་རྒྱུའི་མཚན་ཉིད་མེད་ཀྱང་
རང་གི་རིགས་འདྲ་ཕྱི་མ་རང་དང་རིགས་འདྲ་བར་སྐྱེད་བྱེད་དེ། རང་ཉིད་སྐལ་མཉམ་གྱི་རྒྱུ་ཡིན་པའི་མཚན་ཉིད། མཚན་གཞི་ནི། བུམ་པ་ལྟ་བུ་དེ་ཡིན་ཏེ། མཛོད་ལས། སྐལ་མཉམ་རྒྱུ་ནི་འདྲ་བའོ། །ཞེས་
གསུངས་པའི་ཕྱིར། ཕན་ཚུན་མཚུངས་ལྡན་རྣམ་པ་ལྔ་མཚུངས་ཀྱང་ཡིན། ཕན་ཚུན་སྐྱེ་བ་ལ་གེགས་མི་བྱེད་པ་ཡང་ཡིན་པའི་གཞི་མཐུན་པར་གྱུར་པའི་རིག་པ་དེ། མཚུངས་ལྡན་གྱི་རྒྱུའི་མཚན་ཉིད་

[005A]༄༅། །མཚན་གཞི་ནི། མིག་གི་རྣམ་པར་ཤེས་པ་དང། མིག་གི་རྣམ་པར་ཤེས་པའི་འཁོར་དུ་གྱུར་པའི་ཚོར་བ་ལྟ་བུ་དེ་ཡིན་ཏེ། སེམས་ཡིན་ན། ཁྱོད་དང་ཁྱོད་ཀྱི་འཁོར་དུ་གྱུར་པའི་ཚོར་བ་གཉིས་
མཚུངས་ལྡན་གྱི་རྒྱུ་ཡིན་པས་ཁྱབ་པའི་ཕྱིར། མཛོད་ལས། མཚུངས་ལྡན་རྒྱུ་ནི་སེམས་དག་དང། །སེམས་བྱུང་རྟེན་མཚུངས་ཅན་རྣམས་སོ། །ཞེས་གསུངས་པའི་ཕྱིར། མཚུངས་ལྡན་ལྔ་ནི། རྟེན་མཚུངས་པ་
དམིགས་པ་མཚུངས་པ། རྣམ་པ་མཚུངས་པ། དུས་མཚུངས་པ། རྫས་མཚུངས་པ་དང་ལྔའོ། །མཚུངས་ལྡན་གྱི་རྒྱུ་ཡིན་ན། སེམས་དང་སེམས་བྱུང་གང་རུང་ཡིན་པས་མ་ཁྱབ་སྟེ། མིག་གི་རྣམ་པར་ཤེས་པ་
དང། དེའི་འཁོར་དུ་གྱུར་པའི་ཚོར་བ་གཉིས། སེམས་དང་སེམས་བྱུང་གང་རུང་མ་ཡིན་པའི་ཕྱིར། མཚུངས་ལྡན་གྱི་རྒྱུ་ཡིན་ན། སེམས་དང་སེམས་བྱུང་གང་རུང་མ་ཡིན་པས་མ་ཁྱབ་སྟེ། མིག་གི་རྣམ་པར་
ཤེས་པ་དང། མིག་གི་རྣམ་པར་ཤེས་པ་མ་ཡིན་པ་ལས་ལོག་པ་གཉིས་ཀ་མཚུངས་ལྡན་གྱི་རྒྱུ་དང། སེམས་གཉིས་ཀ་ཡིན་པ་གང་ཞིག། མིག་གི་རྣམ་པར་ཤེས་པའི་འཁོར་དུ་གྱུར་པའི་ཚོར་བ་དང། དེ་མ་
ཡིན་པ་ལས་ལོག་པ་གཉིས་མཚུངས་ལྡན་གྱི་རྒྱུ་དང། སེམས་བྱུང་གཉིས་ཀ་ཡིན་པའི་ཕྱིར། རྟགས་རྣམས་གྲུབ་ཚུལ་རིགས་པས་ཤེས་པར་བྱའོ། །སྤྱིར་ཀུན་འགྲོའི་རྒྱུའི་མཚན་ཉིད་མེད་ཀྱང་རང་

[005B] རང་ཉིད་ཀུན་འགྲོའི་རྒྱུ་ཡིན་པའི་མཚན་ཉིད། མཚད་གཞི་ནི། འདོད་ཆགས་ལྟ་བུ་ཡིན་ཏེ། མཛོད་ལས། ཀུན་འགྲོ་
ཞེས་བྱ་ཉོན་མོངས་ཅན། རྣམས་ཀྱི་རང་ས་ཀུན་འགྲོ་ལྔ། ཞེས་གསུངས་པའི་ཕྱིར། འདིའི་སྐབས་སུ་ཀུན་འགྲོ་ལྔ་ནི། སྡུག་བསྔལ་མཐོང་སྤང་ཉོན་མོངས། ཀུན་འབྱུང་མཐོང་སྤང་ཉོན་མོངས། འགོག་པ་མཐོང་སྤང་ཉོན་མོངས། ལམ་མཐོང་སྤང་
ཉོན་མོངས། སྒོམ་སྤང་ཉོན་མོངས་རྣམས་ཡིན་པའི་ཕྱིར་ཏེ། སེམས་བྱུང་ཀུན་འགྲོ་ལྔ་དང་མི་འདྲའོ། །རང་དང་ས་གཅིག་པ་ཞེས་སྨོས་པ་ལ་དགོས་པ་ཡོད་དེ། འདོད་པའི་འདོད་ཆགས་
དེ། འདོད་པའི་འདོད་ཆགས་ཀྱི་འབྲས་བུར་གྱུར་པའི་འདོད་ཆགས། ཞེ་སྡང། གཏི་མུག་སོགས་ཀྱི་ཀུན་འགྲོའི་རྒྱུ་ཡིན་ཀྱང། འདོད་པའི་འདོད་ཆགས་ཀྱི་འབྲས་བུར་གྱུར་པའི་གཟུགས་གཟུགས་མེད་ཀྱི་འདོད་
ཆགས། ཞེ་སྡང་སོགས་ཀྱི་ཀུན་འགྲོའི་རྒྱུ་མ་ཡིན་པའི་རྒྱུ་མཚན་གྱིས་དེ་ལྟར་སྨོས་པའི་ཕྱིར། མི་དགེ་བ་དང་དགེ་བ་ཟག་བཅས་གང་རུང་གིས་བསྡུས་པ་དེ། རྣམ་སྨིན་གྱི་རྒྱུའི་མཚན་ཉིད། མཚན་གཞི་ནི། སྲོག་གཅོད་
ཀྱི་ལས་ལྟ་བུ་དེ་དེ་ཡིན་ཏེ། མཛོད་ལས། རྣམ་སྨིན་རྒྱུ་ནི་མི་དགེ་དང། དགེ་བ་ཟག་བཅས་རྣམས་ཁོ་ན། །ཞེས་གསུངས་པའི་ཕྱིར། ལུང་མ་བསྟན་ཡིན་ན། རྣམ་སྨིན་གྱི་རྒྱུ་མ་ཡིན་དགོས་པའི་ཕྱིར། དེས་རྣ་

[006A]༄༅། །སྨིན་གྱི་འབྲས་བུ་འབྱིན་མི་ནུས་པའི་ཕྱིར། དཔེར་ན། ས་བོན་རུལ་པ་ལས་མྱུ་གུ་མི་སྐྱེ་བ་ལྟ་བུ་ཡིན་པའི་ཕྱིར། དགེ་བ་ཟག་མེད་ཀྱིས་རྣམ་སྨིན་གྱི་འབྲས་བུ་མི་འབྱིན་ཏེ། ཉོན་མོངས་ཀྱི་
རླན་དང་བྲལ་བའི་ཕྱིར། དཔེར་ན། རླན་དང་བྲལ་བའི་ནས་རྡོག་སྐམ་ཧྲིལ་བས་མྱུ་གུ་མི་སྐྱེད་པ་ལྟ་བུ་ཡིན་པའི་ཕྱིར། ཁ་ཅིག་གིས། རྒྱུ་དྲུག་པོ་འགལ་ཟེར་ན། དེ་མི་འཐད་པར་ཐལ། མི་དགེ་བའི་སེམས་དང་
དེའི་འཁོར་དུ་གྱུར་པའི་ཚོར་བ་གཉིས་རྒྱུ་དྲུག་ཀ་ཡིན་པའི་ཕྱིར། མ་གྲུབ་ན། དེ་གཉིས་ཆོས་ཅན། རྒྱུ་དྲུག་ཀ་ཡིན་པར་ཐལ། བྱེད་རྒྱུ་ཡིན་པ་གང་ཞིག། ལྷན་ཅིག་འབྱུང་བའི་རྒྱུ་ཡང་ཡིན། སྐལ་མཉམ་གྱི་རྒྱུ་ཡང་
ཡིན༑ མཚུངས་ལྡན་གྱི་རྒྱུ་ཡང་ཡིན། ཀུན་འགྲོའི་རྒྱུ་ཡང་ཡིན། རྣམ་སྨིན་གྱི་རྒྱུ་ཡང་ཡིན་པའི་ཕྱིར། དང་པོ་གྲུབ་སྟེ། དངོས་པོ་ཡིན་པའི་ཕྱིར། གཉིས་པ་མ་གྲུབ་ན། དེ་གཉིས་ཆོས་ཅན། ལྷན་ཅིག་འབྱུང་བའི་
རྒྱུ་ཡིན་པར་ཐལ། མཚུངས་ལྡན་གྱི་རྒྱུ་ཡིན་པའི་ཕྱིར། མ་གྲུབ་ན། མི་དགེ་བའི་སེམས་ཆོས་ཅན། ཁྱོད་དང་ཁྱོད་ཀྱི་འཁོར་དུ་གྱུར་པའི་ཚོར་བ་གཉིས། མཚུངས་ལྡན་གྱི་རྒྱུ་ཡིན་པར་ཐལ། ཁྱོད་སེམས་
ཡིན་པའི་ཕྱིར་ཏེ། རྣམ་པར་ཤེས་པ་ཡིན་པའི་ཕྱིར། ཁྱབ་སྟེ། སེམས་དང། ཡིད་དང། རྣམ་པར་ཤེས་པ་གསུམ་དོན་གཅིག་ཡིན་པའི་ཕྱིར། མཛོད་ལས། སེམས་དང་ཡིད་དང་རྣམ་ཤེས་རྣམས། །དོན་

[006B] གསུམ་པ་མ་གྲུབ་ན། དེ་གཉིས་གཉིས་ཆོས་ཅན། སྐལ་མཉམ་གྱི་རྒྱུ་ཡིན་པར་ཐལ། རང་གི་རིགས་འདྲའི་རྒྱུན་དང་བཅས་པའི་དངོས་པོ་ཡིན་པའི་ཕྱིར་ཏེ། ཁྱོད་ཀྱི་རིགས་འདྲ་སྔ་ཕྱི་
གཉིས་ཀ་ཡོད་པའི་ཕྱིར། དེར་ཐལ། མི་དགེ་བའི་སེམས་ཀྱི་རིགས་འདྲ་སྔ་ཕྱི་གཉིས་ཀ་ཡོད་པ་གང་ཞིག། དགེ་བའི་སེམས་ཀྱི་དེ་གཉིས་ཀ་ཡོད་པའི་ཕྱིར། དེར་ཐལ། སེམས་ཀྱི་དེ་གཉིས་ཀ་ཡོད་པའི་ཕྱིར་ཏེ། ཤེས་
པའི་དེ་གཉིས་ཀ་ཡོད་པའི་ཕྱིར། དེ་ལྟར་ཡིན་ཡང་རྒྱུན་དང་བཅས་པའི་དངོས་པོ་ཡིན་ན། རིགས་འདྲའི་རྒྱུན་དང་བཅས་པའི་དངོས་པོ་ཡིན་པས་མ་ཁྱབ་སྟེ། རྗོད་བྱེད་ཀྱི་སྒྲའི་རྫས་རྒྱུན་ཡོད་ཀྱང་དེའི་རིགས་འདྲའི་རྒྱུན་མེད་
པའི་ཕྱིར། དེ་མེད་པར་སྡེ་མདུན་ཡིད་ཀྱི་མུན་སེལ་ལས་གསུངས་པའི་ཕྱིར། རྗོད་བྱེད་ཀྱི་སྒྲ་ཆོས་ཅན། ཁྱོད་ཀྱི་རྒྱུན་ཡོད་དེ། ཁྱོད་ཀྱི་རྫས་རྒྱུན་ཡོད་པའི་ཕྱིར་ཏེ། ཁྱོད་ཉེར་ལེན་ཡིན་པའི་ཕྱིར། མ་གྲུབ་ན། དེ་ཆོས་ཅན་
ཉེར་ལེན་ཡིན་པར་ཐལ། རྗོད་བྱེད་ཀྱི་སྒྲ་སྐད་ཅིག་གཉིས་པའི་ཉེར་ལེན་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཁྱོད་ཀྱི་སྐད་ཅིག་གཉིས་པའི་ཉེར་ལེན་ཡིན་པར་ཐལ། རྒྱུན་བཅས་ཀྱི་དངོས་པོ་ཡིན་པའི་ཕྱིར་
གཞན་ཡང། རྗོད་བྱེད་ཀྱི་སྒྲའི་རྒྱུན་ཡོད་པར་ཐལ། སྒྲའི་རྒྱུན་ཡོད་པའི་ཕྱིར་ཏེ། སངས་རྒྱས་ཀྱི་གསུང་གི་རྒྱུན་ཡོད་པའི་ཕྱིར། དེར་ཐལ། སྔོན་གྱི་མཁས་པ་རྣམས་ཀྱི་རྒྱུན་ཡོད་པའི་ཕྱིར། གོང་གི་རྟགས་བཞི་པ་

[007A]༄༅། །བསྒྲུབས་ཟིན། ལྔ་པ་མ་གྲུབ་ན། དེ་གཉིས་ཆོས་ཅན། ཀུན་འགྲོའི་རྒྱུ་ཡིན་པར་ཐལ། རང་གི་རིགས་འདྲ་ཕྱི་མ་དང་བཅས་པའི་ཉོན་མོངས་ཅན་གྱི་ཤེས་པ་ཡིན་པའི་ཕྱིར། ཁྱོད་ཀྱི་རིགས་འདྲ་ཕྱི་
མ་ཡོད་པ་གང་ཞིག། ཁྱོད་ཉོན་མོངས་ཅན་གྱི་ཤེས་པ་ཡིན་པའི་ཕྱིར། རྟགས་དང་ཁྱབ་པ་སླ། ཉོན་མོངས་ཅན་གྱི་ཤེས་པ་ཡིན་ན། མི་དགེ་བའི་ཤེས་པ་ཡིན་པས་མ་ཁྱབ་སྟེ། ཉོན་མོངས་ཅན་ཡིན་ན། མི་དགེ་བ་
ཡིན་པས་མ་ཁྱབ་པའི་ཕྱིར། མ་གྲུབ་ན། གཟུགས་ཁམས་དང། གཟུགས་མེད་ཁམས་ཀྱི་ཉོན་མོངས་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། རྟགས་སླ། འདོད་མི་ནུས་ཏེ། ལུང་མ་བསྟན་ཡིན་པའི་ཕྱིར་
ཁམས་གོང་མའི་སས་བསྡུས་ཀྱི་ཉོན་མོངས་ཡིན་པའི་ཕྱིར། ཁྱབ་སྟེ། མཛོད་ལས། གོང་མ་ཐམས་ཅད་ལུང་མ་བསྟན། ཞེས་གསུངས་པའི་ཕྱིར། གསུམ་པ། འདས་མ་འོངས་ཡོད་མེད་བཤད་པ་ནི། སྤྱིར་འདས་
པ་དང་མ་འོངས་པའི་མཚན་ཉིད་མེད་དེ། འདས་པ་དང་མ་འོངས་པ་གཉིས་མེད་པའི་ཕྱིར་ཏེ། གཞི་གྲུབ་ན། ད་ལྟ་བ་ཡིན་པས་ཁྱབ་པའི་ཕྱིར། གཞི་ལ་ལྟོས་ཏེ་འཇོག་ན། བུམ་པའི་དུས་སུ་སྐྱེས་ཟིན་པ་ཡང་
ཡིན༑ བུམ་པའི་དུས་སུ་འགག་ཟིན་པ་ཡང་ཡིན་པའི་གཞི་མཐུན་པ་དེ། བུམ་པའི་དུས་སུ་འདས་པའི་མཚན་ཉིད། དེ་དང་བུམ་པའི་སྔ་ལོགས་སུ་བྱུང་བ་དོན་གཅིག། བུམ་པའི་དུས་སུ་གྲུབ་ཟིན་པ་ཡང་

[007B] བུམ་པ་དང་དུས་མཉམ་པ་ཡང་ཡིན་པའི་གཞི་མཐུན་པ་དེ། བུམ་པའི་དུས་སུ་ད་ལྟ་བའི་མཚན་ཉིད། བུམ་པའི་དུས་སུ་སྐྱེ་བཞིན་པ་ཡང་ཡིན། བུམ་པའྡུས་སུ་མི་སྐྱེ་བ་ཡང་ཡིན་པའི་གཞི་མཐུན་
པར་དམིགས་པ་དེ། བུམ་པ་དུས་སུ་མ་འོངས་པའི་མཚན་ཉིད། བུམ་པའི་མ་འོངས་པ། བུམ་པའི་རྒྱུ། བུམ་པའི་དུས་སུ་འདས་པ། བུམ་པ་ལ་ལྟོས་ཏེ་འདས་པ་རྣམས་དོན་གཅིག། བུམ་པའི་འདས་པ། བུམ་
པའི་འབྲས་བུ། བུམ་པའི་དུས་སུ་མ་འོངས་པ། བུམ་པ་ལ་ལྟོས་ཏེ་མ་འོངས་པ་རྣམས་དོན་གཅིག། སྤྱིར་འགགས་པ་མེད། ཞིག་པ་མེད། སྐྱེ་ཁ་མ་མེད། སྐྱེ་བཞིན་པ་མེད། སྐྱེ་བ་ལ་མངོན་དུ་ཕྱོགས་པ་མེད་
ཀྱང་དུ་བ་འགགས་པ་ཡོད། དུ་བ་འདས་པ་ཡོད། དུ་བ་མ་འོངས་པ་ཡོད། དུ་བ་སྐྱེ་བཞིན་པ་ཡོད། དུ་བ་སྐྱེ་ཁ་མ་ཡོད། དུ་བ་སྐྱེ་བ་ལ་མངོན་དུ་ཕྱོགས་པ་ཡོད་ཀྱང་སྐྱེ་བ་ལ་མངོན་དུ་ཕྱོགས་པའི་དུ་བ་མེད། སྐྱེ་བཞིན་
པའི་དུ་བ་མེད། སྐྱེ་ཁ་མའི་དུ་བ་མེད། འགགས་པའི་དུ་བ་མེད། ཞིག་པའི་དུ་བ་མེད། འདས་པའི་དུ་བ་མེད། མ་འོངས་པའི་དུ་བ་མེད། དངོས་པོ། མི་རྟག་པ། སྐད་ཅིག་མ། འཇིག་པ། འཇིག་བཞིན་པ་
འདས་པ་ལ་མངོན་དུ་ཕྱོགས་པ། ཞིག་པ་ལ་མངོན་དུ་ཕྱོགས་པ་རྣམས་དོན་གཅིག། མདོ་སྡེ་པའི་དབང་དུ་བྱས་སོ། དེ་དག་གི་རྩོད་པ་སྤང་བ་ལ། ཁོ་ན་རེ། འདས་པ་ཡོད་པར་ཐལ། འདས་པའི་སངས་རྒྱས་

[008A]༄༅། །ཡོད་པའི་ཕྱིར་ཏེ། དུས་གསུམ་སངས་རྒྱས་ཡོད་པའི་ཕྱིར། ཟེར་ན་མ་ཁྱབ། ཁོ་ན་རེ། འདས་པའི་སངས་རྒྱས་ཡོད་པར་ཐལ། སངས་རྒྱས་འདས་པ་ཡོད་པའི་ཕྱིར་ཏེ། སངས་རྒྱས་འགགས་
པ་ཡོད་པའི་ཕྱིར་ཟེར་ན་མ་ཁྱབ། ཡང་ཁ་ཅིག་ན་རེ། འདས་པའི་གང་ཟག་ཡོད་པར་ཐལ། གང་ཟག་འདས་པ་ཡོད་པའི་ཕྱིར་ཟེར་ན་མ་ཁྱབ། ཤི་བའི་གང་ཟག་ཡོད་པར་ཐལ། གང་ཟག་ཤི་བ་ཡོད་པའི་ཕྱིར་
ཟེར་ན་མ་ཁྱབ། ཁ་ཅིག་ན་རེ། ཤི་བའི་གང་ཟག་ཡོད་པར་ཐལ། བསད་པའི་གང་ཟག་ཡོད་པའི་ཕྱིར་ཏེ། རྒྱལ་པོ་གླང་དར་དེ་བསད་པའི་གང་ཟག་ཡིན་པའི་ཕྱིར། དེར་ཐལ། དེ་བསད་པའི་ཕྱིར། ལྷ་ལུང་དཔལ་
གྱི་རྡོ་རྗེ་དེ་བསད་པའི་ཕྱིར་ཟེར་ན་མ་ཁྱབ་སྟེ། མ་གྲུབ་ན། དེར་ཐལ། དེས་དེ་ཚེ་འདིའི་སྲོག་དབང་དང་བྲལ་བར་བྱས་པའི་ཕྱིར། གཞན་ཡང་ལྷ་ལུང་དཔལ་གྱི་རྡོ་རྗེས་རྒྱལ་པོ་གླང་དར་མ་བསད་པའི་ཕྱིར་ཏེ། དེས་དེ་ཆོས་
འཁོར་དཔལ་གྱི་ལྷ་སར་བསད་པའི་ཕྱིར། བསྟན་པ་སྤྱིའི་རྣམ་གཞག་ལས། ལྷ་ལུང་དཔལ་གྱི་རྡོ་རྗེ་དེས། རྒྱལ་པོ་གླང་དར་དེ་ཉིད་ནི། ལྕགས་མདའ་ལྕགས་གཞུ་ལག་བཀང་སྟེ། ཆོས་འཁོར་དཔལ་གྱི་ལྷ་སར་
བཀུམས། ཞེས་གསུངས་པའི་ཕྱིར། ཁ་ཅིག་གིས། རྒྱལ་པོ་གླང་དར་མ་དེ། ཤི་བའི་གང་ཟག་ཡིན་ཟེར་ན། རྒྱལ་པོ་གླང་དར་མ་ཆོས་ཅན། ཤི་བར་ཐལ། འདོད་པའི་ཕྱིར། འདོད་མི་ནུས་ཏེ། སྲོག་དབང་དང་མ་

[008B] མ་གྲུབ་ན། དེ་ཆོས་ཅན། སྲོག་དབང་དང་བཅས་པའི་ཕྱིར་ཏེ། གང་ཟག་ཡིན་པའི་ཕྱིར། གཞན་ཡང་དེ་ཆོས་ཅན། སྲོག་དབང་དང་བཅས་པའི་གང་ཟག་ཡིན་པར་ཐལ། དབང་པོ་ཀུན་ཚང་བའི་གང་ཟག་
ཡིན་པའི་ཕྱིར། ཁི་ན་རེ། ཤི་བའི་གང་ཟག་ཡོད་པར་ཐལ། ཤི་འཕོས་མ་ཐག་པའི་གང་ཟག་ཡོད་པའི་ཕྱིར། དེར་ཐལ། འདོད་པ་ནས་ཤི་འཕོས་མ་ཐག་པའི་གང་ཟག་ཡོད་པའི་ཕྱིར་ན་མ་ཁྱབ་སྟེ། འདོད་པ་ནས་ཤི་འཕོས་
མ་ཐག་པའི་གང་ཟག་ཡིན་ན། ཤི་འཕོས་མ་ཐག་པའི་གང་ཟག་ཡིན་པས་མ་ཁྱབ་པའི་ཕྱིར། མ་གྲུབ་ན། འདོད་པ་ནས་ཤི་འཕོས་ཏེ་གཟུགས་ཀྱི་བར་སྲིད་དུ་སྐྱེས་མ་ཐག་པའི་གང་ཟག་ཆོས་ཅན། དེར་ཐལ། དེའི་ཕྱིར་
འདོད་མི་ནུས་ཏེ། དབང་པོ་ཀུན་ཚང་བའི་གང་ཟག་ཡིན་པའི་ཕྱིར་ཏེ། བར་དོ་བ་ཡིན་པའི་ཕྱིར། ཁྱབ་སྟེ། མཛོད་ལས། དབང་པོ་ཀུན་ཚང་ཐོགས་མེད་ལྡན། ཞེས་གསུངས་པའི་ཕྱིར། ཡང་ཁོ་ན་རེ། འདས་པ་ཡོད་པར་
ཐལ། འདས་པའི་དུས་ཡོད་པའི་ཕྱིར་ཏེ། དུས་གསུམ་ཡོད་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། སྔོན་གྱི་དུས་དང། ཕྱི་མའི་དུས་དང། ད་ལྟ་བའི་དུས་གསུམ་ཡོད་པའི་ཕྱིར། གཞན་ཡང། དུས་གསུམ་ཡོད་པར་
ཐལ། དུས་གྲངས་མེད་པ་ཡོད་པའི་ཕྱིར་ཏེ། སྔ་དྲོའི་དུས་ལའང་གྲངས་མེད། དེ་བཞིན་དུ་ཕྱི་དྲོའི་དུས་དང། གུང་གི་དུས་དང། ཉིན་མོའི་དུས་དང། མཚན་མོའི་དུས་རེ་རེ་ལའང་དཔག་ཏུ་མེད་པ་ཡོད་དེ། ཞག་དང་ལོ་རེ་རེ་

[009A]༄༅། །ལའང་དཔག་ཏུ་མེད་པ་ཡོད་པའི་ཕྱིར། ཁ་ཅིག་ན་རེ། མ་འོངས་པ་ཡོད་པར་ཐལ། རི་བོང་ར་མ་འོངས་པ་ཡིན་པའི་ཕྱིར་ཏེ། དེ་མ་འོངས་པའི་ཕྱིར་ཟེར་ན་མ་ཁྱབ། རི་བོང་ར་ཆོས་ཅན། མ་རིག་པ་
ཡིན་པར་ཐལ། མ་རིག་པའི་ཕྱིར། ཁྱབ་པ་འགྲིག། འདོད་ན། དེ་ཆོས་ཅན། མི་ཤེས་པ་ཡིན་པར་ཐལ། མ་རིག་པ་ཡིན་པའི་ཕྱིར་ཁྱབ་སྟེ། མི་ཤེས་པ་དང། མ་རིག་པ་རྨོངས་པ་རྣམས་དོན་གཅིག་ཡིན་པའི་
ཕྱིར། རྩ་བར་འདོད་ན། དེ་ཆོས་ཅན། ཡོད་པར་ཐལ། མ་རིག་པ་ཡིན་པའི་ཕྱིར། ཁྱབ་སྟེ། མ་རིག་པ་ཡིན་ན། རིག་པ་ཡིན་དགོས་པའི་ཕྱིར། ཁ་ཅིག་གིས། གང་ཟག་གི་བདག་འཛིན་དུ་གྱུར་པའི་སེམས་
བྱུང་ཆོས་ཅན། མི་ཤེས་པ་ཡིན་པར་ཐལ། མ་རིག་པ་ཡིན་པའི་ཕྱིར། འདོད་ན། དེ་ཆོས་ཅན། མི་ཤེས་པ་མ་ཡིན་པར་ཐལ། ཤེས་པ་ཡིན་པའི་ཕྱིར་ཟེར་ན་མ་ཁྱབ། དེས་ན་རི་བོང་གི་ར་མ་འོངས་ཏེ། མ་འོངས་པ་
མ་ཡིན། དེ་མ་རིག་སྟེ། མ་རིག་པ་མ་ཡིན། དེ་མི་ཤེས་ཏེ། མི་ཤེས་པ་མ་ཡིན། བདག་མེད་ཡིན་ན། འོངས་མ་འོངས་གང་རུང་ཡིན་པས་ཁྱབ། དེ་ཡིན་ན། རིག་མ་རིག་གང་རུང་ཡིན་པས་ཁྱབ། དེ་ཡིན་ན། ཤེས་
མི་ཤེས་གང་རུང་ཡིན་པས་ཁྱབ་ཅེས་ཁས་ལེན་ནོ། ཁ་ཅིག་གིས། སྐྱེ་བའི་རྒྱུ་ཡོད་དམ་ཟེར་ན། རང་རེས་ཡོད་བྱས་པ་ལ་ཁོ་ན་རེ། སྐྱེ་བའི་རྒྱུ་མེད་པར་ཐལ། སྐྱེ་བ་མེད་པའི་ཕྱིར། དངོས་པོ་ཡིན་ན། སྐྱེས་ཟིན་པས་

[009B] སྐྱེས་ཟིན་པའི་དངོས་པོ་སླར་ཡང་སྐྱེ་བ་མེད་པའི་ཕྱིར་ཟེར་ན་མ་ཁྱབ། ཡང་ཁོ་ན་རེ། སྐྱེ་བ་མེད་པར་ཐལ། སྐྱེ་འགྱུར་དང། སྐྱེ་དགོས་དང། སྐྱེ་བཞིན་པ་རྣམས་རེ་རེ་ནས་མེད་པའི་ཕྱིར་ཟེར་ན་
མ་ཁྱབ། སྐྱེ་བ་ཡོད་པར་ཐལ། སྐྱེ་བ་སྔ་ཕྱི་ཡོད་པའི་ཕྱིར། སྐྱེ་བ་དུ་མར་ཚོགས་གཉིས་གོམས་པ་ཡོད་པའི་ཕྱིར། དེར་ཐལ། དེ་གོམས་པ་ལས་ཚད་མའི་སྐྱེས་བུར་གྱུར་པ་ཡོད་པའི་ཕྱིར་ཏེ། སྟོན་པ་སངས་རྒྱས་
དེ༑ དེ་ལྟར་གྱུར་པ་ཡིན་པའི་ཕྱིར། ཚད་མ་ཀུན་བཏུས་ལས། ཚད་མར་གྱུར་པ་འགྲོ་ལ་ཕན་བཞེད་པ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། ཞེས་གསུངས་པའི་ཕྱིར། ཁོ་ན་རེ། སྐྱེ་བཞིན་པའི་
དངོས་པོ་ཡོད་པར་ཐལ། མའི་མངལ་ནས་སྐྱེ་བཞིན་པའི་དངོས་པོ་ཡོད་པའི་ཕྱིར་ཟེར་ན་མ་ཁྱབ། མ་སྐྱེས་པའི་དངོས་པོ་ཡོད་པར་ཐལ། མའི་མངལ་ནས་མ་སྐྱེས་པའི་དངོས་པོ་ཡོད་པའི་ཕྱིར། ཁྱབ་པ་འགྲིག་
རྟགས་གྲུབ་སྟེ། རྫུས་སྐྱེས་ཀྱི་དངོས་པོ་ཡོད་པའི་ཕྱིར། གོང་དུ་འདོད་མི་ནུས་ཏེ། དངོས་པོ་ཡིན་ན། འགག་བཞིན་པ། འཇིག་བཞིན་པ། འགག་པ་ལ་མངོན་དུ་ཕྱོགས་པ། འཇིག་པ་ལ་མངོན་དུ་ཕྱོགས་པ་རྣམ་
རེ་རེ་ནས་ཡིན་པས་ཁྱབ་ཅིང། སྐྱེ་བཞིན་པ། སྐྱེ་བ་ལ་མངོན་དུ་ཕྱོགས་པ་སོགས་མེད་པའི་ཕྱིར། དབུ་མ་འཇུག་པ་ལས། གལ་ཏེ་སྐྱེ་བཞིན་པ་ནི་སྐྱེ་ལ་ཕྱོགས་པར་ཡོད་མིན་ཞིང། འགག་བཞིན་པ་ནི་ཡོད་ཀྱང་

[010A]༄༅། །འཇིག་ལ་ཕྱོགས་པར་འདོད་གྱུར་པ། ཞེས་གསུངས་པའི་ཕྱིར། ཁོ་ན་རེ། འབྱུང་བ་མེད་པར་ཐལ། དངོས་པོ་ཡིན་ན། འབྱུང་བ་མ་ཡིན་པས་ཁྱབ་པའི་ཕྱིར་ཏེ། དངོས་པོ་ཡིན་ན། བྱུང་ཟིན་
པས་ཁྱབ་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། དངོས་པོ་ཡིན་ན། རང་གི་རྒྱུ་ལས་བྱང་ཟིན་པས་ཁྱབ་པའི་ཕྱིར། རྩ་བར་འདོད་ན། འབྱུང་བ་ཡོད་པར་ཐལ། འབྱུང་བཞི་ཡོད་པའི་ཕྱིར་ཏེ། ས་ཆུ་མེ་རླུང་བཞི་
ཡོད་པའི་ཕྱིར། ཁྱབ་སྟེ། དེ་བཞི་ལ་འབྱུང་བཞི་ཞེས་མཁས་མཆོག་དབྱིག་གཉེན་གྱིས་གསུངས་པའི་ཕྱིར། མངོན་པ་མཛོད་ལས། འབྱུང་བ་དག་ནི་ས་ཁམས་དང། ཆུ་དང་མེ་དང་རླུང་ཁམས་རྣམས། ཞེས་
གསུངས་པའི་ཕྱིར། གཞན་ཡང། འབྱུང་བ་ཡོད་པར་ཐལ། འབྱུང་འགྱུར་ཡོད་པའི་ཕྱིར་ཏེ། འཇམ་རྩུབ་གཉིས། ལྕི་ཡང་གཉིས། ཚ་གྲང་གཉིས། བཀྲེས་སྐོམ་གཉིས་རྣམས་འགྱུང་འགྱུར་ཡིན་པའི་
ཕྱིར༑ མ་གྲུབ་ན། དེར་ཐལ། འབྱུང་འགྱུར་གྱི་རེག་བྱ་ཡོད་པའི་ཕྱིར། རེག་བྱ་ལ། འབྱུང་བ་དང། འབྱུང་འགྱུར་རྣམ་པ་གཉིས་ཡོད་པའི་ཕྱིར་ཏེ། མཛོད་ལས། རེག་བྱ་རྣམ་པ་གཉིས་ཡིན་ཏེ། ཞེས་གསུངས་
པའི་ཕྱིར། ཡང་ཁོ་ན་རེ། རང་གི་རྒྱུ་ཡོད་པར་ཐལ། རང་གི་རྒྱུ་ལས་སྐྱེས་པ་ཡོད་པའི་ཕྱིར། དངོས་པོ་ཡིན་ན། རང་གི་རྒྱུ་ལས་སྐྱེས་པས་ཁྱབ་པའི་ཕྱིར་ན་མ་ཁྱབ། འདོད་བྱས་པ་ལ་ཁོ་ན་རེ། རང་གི་རྒྱུ་མེད་

[010B] རང་རྟག་པ་ཡིན་པའི་ཕྱིར། མ་གྲུབ་ན། རང་ཆོས་ཅན། རྟག་པ་ཡིན་པར་ཐལ། ཁྱོད་དང་རྟག་པའི་གཞི་མཐུན་ཡོད་པའི་ཕྱིར་ཏེ། མི་འཇིག་པ་དེ། ཁྱོད་དང་རྟག་པའི་གཞི་མཐུན་ཡིན་པའི་ཕྱིར། མ་
གྲུབ་ན། རང་ཆོས་ཅན། མི་འཇིག་པ་དེ་ཁྱོད་དང་རྟག་པའི་གཞི་མཐུན་པ་ཡིན་པར་ཐལ། ཁྱོད་ཡོད་པ་གང་ཞིག། མི་འཇིག་པ་དེ་ཁྱོད་ཡིན་པའི་ཕྱིར། དང་པོ་སླ། གཉིས་པ་མ་གྲུབ་ན། མི་འཇིག་པ་ཆོས་ཅན། རང་
ཡིན་པར་ཐལ། རང་ཡིན་པའི་རྟག་དངོས་གང་རུང་ཡིན་པའི་ཕྱིར་ཏེ། རང་ཡིན་པའི་རྫས་ལྡོག་གང་རུང་ཡིན་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། རང་ཡིན་པའི་ལྡོག་ཆོས་ཡིན་པའི་ཕྱིར། རྟགས་སླ། དེས་ན་
བདག་མེད་ཡིན་ན། རང་དངོས་པོ་ཡིན་པས་ཁྱབ། བྱས་པ་ལ་ཁོ་ན་རེ། ཤེས་བྱ་ཆོས་ཅན། རང་དངོས་པོ་ཡིན་པར་ཐལ། བདག་མེད་ཡིན་པའི་ཕྱིར་ཟེར་ན། འདོད་བྱས་པ་ལ་ཁོ་ན་རེ། ཤེས་བྱ་ཆོས་ཅན། རང་གི་རྒྱུ་ཡོད་
པར་ཐལ། རང་དངོས་པོ་ཡིན་པའི་ཕྱིར་ཟེར་ན་མ་ཁྱབ། བྱས་པ་ལ་ཁོ་ན་རེ། རང་ཆོས་ཅན། ཁྱོད་དངོས་པོ་ཡིན་ན། ཁྱོད་ཀྱི་རྒྱུ་ཡོད་པས་ཁྱབ་པར་ཐལ། གང་ཟག་གི་བདག་མེད་ཡིན་པའི་ཕྱིར་ཟེར་ན། སྐྱོན་ཅན་གྱི་ལན་
འདེབས་སོ། །དེས་ན་དངོས་པོ་ཡིན་ན། རང་གི་འབྲས་བུའི་ཕན་འདོགས་བྱེད་ཡིན་པས་ཁྱབ། བྱས་པ་ལ་ཡང་ཁོ་ན་རེ། སངས་རྒྱས་ཀྱི་བསྟན་པ་ཆོས་ཅན། སེམས་ཅན་ལ་ཕན་འདོགས་བྱེད་ཡིན་པར་ཐལ། སེམས་

[011A]༄༅། །ཅན་གྱི་རྒྱུ་ཡིན་པའི་ཕྱིར་ཟེར་ན། རྟགས་མ་གྲུབ་སྟེ། སངས་རྒྱས་ཀྱི་བསྟན་པ་དེས་སེམས་ཅན་ལ་ཕན་འདོགས་པར་བྱེད་ཀྱང། དེ་སེམས་ཅན་ལ་ཕན་འདོགས་བྱེད་མ་ཡིན་པའི་ཕྱིར། སངས་རྒྱས་ཀྱི་
བསྟན་པ་དེས་སེམས་ཅན་ལ་ཕན་འདོགས་པར་བྱེད་པ་ཡིན་ཏེ། དེ་སེམས་ཅན་གྱི་སྡུག་བསྔལ་སེལ་བར་བྱེད་པ་ཡིན་པའི་ཕྱིར། མ་གྲུབ་ན། དེར་ཐལ། དེ་དེ་རྣམས་ཀྱི་སྡུག་བསྔལ་འཇོམས་པའི་རྩི་སྨན་ཡིན་པའི་ཕྱིར་
ཏེ། སྤྱོད་འཇུག་ལས། འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང། །བཅས་ཏེ་ཡུན་རིང་གནས་གྱུར་ཅིག། ཅེས་གསུངས་པའི་ཕྱིར། ཁོ་ན་རེ། སྟོན་པ་
སངས་རྒྱས་ཆོས་ཅན། སེམས་ཅན་གྱི་རྒྱུ་ཡིན་པར་ཐལ། སེམས་ཅན་གྱི་སྐྱེད་བྱེད་ཡིན་པའི་ཕྱིར། མ་གྲུབ་ན། དེར་ཐལ། སེམས་ཅན་གྱི་ཕན་འདོགས་བྱེད་ཡིན་པའི་ཕྱིར། ཁྱབ་སྟེ། ཚད་མ་རྣམ་འགྲེལ་ལས། ཕན་
འདོགས་གང་ཡིན་སྐྱེད་པ་ཡིན། ཞེས་གསུངས་པའི་ཕྱིར་ཟེར་ན། གོང་གི་རྟགས་ཕྱི་མ་མ་གྲུབ། བྱས་པ་ལ་ཁོ་ན་རེ། སྟོན་པ་སངས་རྒྱས་ཆོས་ཅན། སེམས་ཅན་གྱི་ཕན་འདོགས་བྱེད་ཡིན་པར་ཐལ། སེམས་ཅན་
ལ་ཕན་འདོགས་བྱེད་ཡིན་པའི་ཕྱིར། ཁྱབ་སྟེ། དེར་ཐལ། ཁྱོད་ཀྱིས་སེམས་ཅན་ལ་ཕན་འདོགས་པར་བྱེད་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། ཁྱོད་ཀྱིས་འཁོར་བའི་སེམས་ཅན་ལ་ཕན་འདོགས་པར་བྱེད་

[011B] ཁྱོད་ཀྱིས་འཁོར་བའི་སེམས་ཅན་རྣམས་འཁོར་བའི་འདམ་ལས་སྐལ་བ་ཇི་ལྟ་བ་བཞིན་དྲངས་པའི་ཕྱིར། མཛོད་ལས། འཁོར་བའི་འདམ་ལས་འགྲོ་བ་དྲངས་མཛད་པ། ། ཞེས་གསུངས་པའི་ཕྱིར། གོང་
དུ་འདོད་ན། སྟོན་པ་སངས་རྒྱས་ཆོས་ཅན། སེམས་ཅན་གྱི་སྐྱེད་བྱེད་མ་ཡིན་པར་ཐལ། སེམས་ཅན་ཁྱོད་ཀྱི་སྐྱེད་བྱེད་ཡིན་པའི་ཕྱིར། དེར་ཐལ། སེམས་ཅན་ཁྱོད་ཀྱི་རྒྱུ་ཡིན་པའི་ཕྱིར། མ་གྲུབ་ན། སེམས་ཅན་དེ་
སྟོན་པ་སངས་རྒྱས་ཀྱི་རྒྱུ་ཡིན་པར་ཐལ། བྱང་ཆུབ་སེམས་དཔའ་དེ། སྟོན་པ་སངས་རྒྱས་ཀྱི་རྒྱུ་ཡིན་པའི་ཕྱིར། མ་གྲུབ་ན། དེར་ཐལ། སྟོན་པ་སངས་རྒྱས་དེ། བྱང་ཆུབ་སེམས་དཔའ་ལས་འཁྲུངས་བའི་ཕྱིར། སངས་
རྒྱས་འཕགས་པ་བྱང་ཆུབ་སེམས་དཔའ་ལས་འཁྲུངས་པའི་ཕྱིར། དབུ་མ་འཇུག་པ་ལས། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང། ཞེས་གསུངས་པའི་ཕྱིར། ཡང་ཁོ་ན་རེ། བུད་ཤིང་དེ་མེའི་
ཕན་འདོགས་བྱེད་ཡིན་པར་ཐལ། བུད་ཤིང་མེའི་རྒྱུ་ཡིན་པའི་ཕྱིར། འདོད་ན། མེ་དེ་བུད་ཤིང་གི་ཕན་གདགས་བྱ་ཡིན་པར་ཐལ། འདོད་པའི་ཕྱིར། འདོད་ན། མེ་དང་བུད་ཤིང་གཉིས་ཕན་གདགས་བྱ་འདོགས་
བྱེད་ཡིན་པར་ཐལ། འདོད་པའི་ཕྱིར་ཟེར་ན། འདོད་བྱས་པ་ལ་ཁོ་ན་རེ། དེ་མ་ཡིན་པར་ཐལ། དེ་གཉིས་གནོད་བྱ་གནོད་བྱེད་ཡིན་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། མེ་བུད་ཤིང་གི་གནོད་བྱེད་དང་

[012A]༄༅། །བུད་ཤིང་མེའི་གནོད་བྱ་ཡིན་པའི་ཕྱིར་ཏེ། མེ་བུད་ཤིང་གི་སྲེག་བྱེད་དང། བུད་ཤིང་མེའི་བསྲེག་བྱ་ཡིན་པའི་ཕྱིར་ཏེ། མངོན་པ་མཛོད་ལས། དེ་བཞིན་བསྲེག་བྱ་འཇལ་བྱེད་པའོ། །ཞེས་
གསུངས་པའི་ཕྱིར། ཁ་ཅིག་གིས། བུམ་པ་འཇོམས་བྱེད་ཐོ་བ་དེ། བུམ་པ་འཇིག་པ་སྐྱེད་པའི་རྒྱུ་ཡིན་ཟེར་ན། བུམ་པ་འཇིག་པ་དེ། བུམ་པ་འཇོམས་བྱེད་ཀྱི་ཐོ་བ་ལ་ལྟོས་པར་ཐལ། བུམ་པ་འཇིག་པ་དེ་
དེ་ལ་ལྟོས་པའི་ཕྱིར་ཏེ། དེ་དེ་ལ་བརྟེན་ནས་སྐྱེས་པའི་ཕྱིར། དེ་དེའི་འབྲས་བུ་ཡིན་པའི་ཕྱིར། མ་གྲུབ་ན། བུམ་པ་འཇིག་པ་དེ། བུམ་པ་འཇོམས་བྱེད་ཀྱི་ཐོ་བའི་འབྲས་བུ་ཡིན་པ་ཐལ། བུམ་པ་འཇོམས་བྱེད་ཀྱི་
ཐོ་བ་དེ། བུམ་པ་འཇིག་པ་སྐྱེད་པའི་རྒྱུ་ཡིན་པའི་ཕྱིར། རྟགས་ཁས། གོང་དུ་འདོད་ན། བུམ་པ་ཆོས་ཅན། རང་གྲུབ་ཙམ་ནས་འཇིག་ངེས་མ་ཡིན་པར་ཐལ། རང་ཉིད་འཇིག་པ་རང་ལས་ཕྱིས་འབྱུང་གི་རྒྱུ་ལ་ལྟོས་
པའི་ཕྱིར། མ་ཁྱབ་ན། ལྟོས་པས་ངེས་པ་འགོག་པའི་རྟགས་ཡང་དག་མི་སྲིད་པར་འགྱུར་རོ། །མ་གྲུབ་ན། བུམ་པ་ཆོས་ཅན། རང་ཉིད་འཇིག་པ་རང་ལས་ཕྱིས་འབྱུང་གི་རྒྱུ་ལ་ལྟོས་པར་ཐལ། ཁྱོད་འཇིག་པ་
ཁྱོད་འཇོམས་བྱེད་ཀྱི་ཐོ་བ་ལ་ལྟོས་པ་གང་ཞིག་ཁྱོད་འཇོམས་བྱེད་ཀྱི་ཐོ་བ་དེ། ཁྱོད་ཀྱི་ཕྱི་ལོགས་སུ་བྱུང་བ་ཡིན་པའི་ཕྱིར། དང་པོ་ཁས། ཕྱི་མ་མ་གྲུབ་ན། དེར་ཐལ། བུམ་པ་འཇོམས་བྱེད་ཀྱི་ཐོ་བ་ཡོད་པ་གང་

[012B] ལྗོན་ཤིང་གཅོད་བྱེད་ཀྱི་སྟ་རེ་དེ། ལྗོན་ཤིང་གི་ཕྱི་ལོགས་སུ་བྱུང་བ་ཡིན་པའི་ཕྱིར། གཉིས་པ་གྲུབ་སྟེ། ལྗོན་ཤིང་གཅོད་བྱེད་ཀྱི་སྟ་རེ་དེ། ལྗོན་ཤིང་ལ་བརྟེན་ནས་བྱུང་བའི་ཕྱིར། དེ་ལྗོན་ཤིང་གི་འབྲས་
བུ་ཡིན་པའི་ཕྱིར། དེར་ཐལ། ལྗོན་ཤིང་སྟེང་གི་བྱ་རོག་ལྗོན་ཤིང་གི་འབྲས་བུ་ཡིན་པའི་ཕྱིར། མ་གྲུབ་ན། དེར་ཐལ། མཁར་གཞོང་ནང་གི་རྒྱ་ཤུག་མཁར་གཞོང་གི་འབྲས་བུ་ཡིན་པའི་ཕྱིར། མཁར་གཞོང་
དེ་རང་གི་རྒྱ་ཤུག་སོགས་ཀྱི་སྐྱེད་བྱེད་ཡིན་པའི་ཕྱིར། མ་གྲུབ་ན། ཚད་མ་རྣམ་འགྲེལ་ལས། རྒྱ་ཤུག་སོགས་ལའང་དེ་ཡི་ཡུལ། །སྐྱེད་པ་མཁར་གཞོང་སོགས་པས་ནུས། །ཞེས་གསུངས་པའི་ཕྱིར། བྱས་པ་ལ་
ཁོ་ན་རེ། ལྗོན་ཤིང་གཅོད་བྱེད་སྟ་རེ་དེ། ལྗོན་ཤིང་གི་དུས་སུ་མ་གྲུབ་པར་ཐལ། དེ་ལྗོན་ཤིང་གི་འབྲས་བུ་ཡིན་པའི་ཕྱིར། རྟགས་ཁས། འདོད་ན། དེའི་དུས་སུ་ལྗོན་ཤིང་འགགས་ཟིན་པར་ཐལ། འདོད་
པའི་ཕྱིར་ཟེར་ན། འདོད་བྱས་པ་ལ་ཁོ་ན་རེ། དེས་ལྗོན་ཤིང་གཅོད་མི་ནུས་པར་ཐལ། གཅད་བྱ་ལྗོན་ཤིང་གི་དུས་སུ་གཅོད་བྱེད་སྟ་རེ་མ་གྲུབ། གཅོད་བྱེད་སྟ་རེའི་དུས་སུ་གཅད་བྱ་ལྗོན་ཤིང་འགགས་ཟིན་པའི་
ཕྱིར་ཟེར་ན་མ་ཁྱབ་སྟེ། བུམ་པས་བུམ་ནང་གི་ཆུ་སྐྱོར་མི་ནུས་པར་ཐལ། སྐྱོར་བྱེད་བུམ་པའི་དུས་སུ་སྐྱོར་བྱ་བུམ་ནང་གི་ཆུ་མ་གྲུབ། སྐྱོར་བྱ་བུམ་ནང་གི་ཆུའི་དུས་སུ་སྐྱོར་བྱེད་བུམ་པ་འགགས་ཟིན་པའི་ཕྱིར་

[013A]༄༅། །ཁྱབ་པ་འགྲིག། འདོད་མི་ནུས་ཏེ། བུམ་པས་བུམ་ནང་གི་ཆུ་ཕྱི་རོལ་ཏུ་མི་གཏོང་བར་ནང་དུ་སྐྱོར་བར་བྱེད་པའི་ཕྱིར། དེར་ཐལ། བུམ་པས་བུམ་ནང་གི་ཆུ་ཕྱིར་འོང་པའི་གེགས་བྱེད་པའི་ཕྱིར། ཚད་
མ་རྣམ་འགྲེལ་ལས། འོང་བ་ཡི་ནི་གེགས་བྱེད་ཕྱིར། །ཞེས་གསུངས་པའི་ཕྱིར། གཞན་ཡང། བུམ་པས་བུམ་ནང་གི་ཆུ་སྐྱོར་བར་ཐལ། བུམ་པ་དེ་བུམ་ནང་གི་ཆུའི་རྒྱུ་ཡིན་པའི་ཕྱིར། དེར་ཐལ། དེ་དེའི་རྟེན་
ཡིན་པའི་ཕྱིར། ཚད་མ་རྣམ་འགྲེལ་ལས། ཆུ་སོགས་ཀྱི་ནི་རྟེན་གྱུར་གྱི། །ཞེས་གསུངས་པའི་ཕྱིར། གཉིས་པ་རྐྱེན་བཤད་པ་ལ་མཚན་ཉིད་དང། དབྱེ་བ་གཉིས་ལས། དང་པོ་ནི། གྲོགས་བྱེད་པ། རྐྱེན་གྱི་
མཚན་ཉིད། གཉིས་པ་ནི། རྐྱེན་ལ་དབྱེ་ན། རྒྱུ་རྐྱེན། དམིགས་རྐྱེན། དེ་མ་ཐག་རྐྱེན། བདག་རྐྱེན་དང་བཞི་ཡོད་ཅིང། བཞི་པོ་གང་རུང་ལས་གཞན་པའི་རྐྱེན་ལྔ་པ་ནི་མེད་དེ། དབུ་མ་རྩ་ཤེས་ལས། རྐྱེན་རྣམས་
བཞི་སྟེ་རྒྱུ་དང་ནི། །དམིགས་པ་དང་ནི་དེ་མ་ཐག། བདག་པོ་ཡང་ནི་དེ་བཞིན་ཏེ། །རྐྱེན་ལྔ་པ་ནི་ཡོད་མ་ཡིན། །ཞེས་གསུངས་པའི་ཕྱིར། དེ་ཡང་རྒྱུ་རྐྱེན་དང། རྐྱེན་དོན་གཅིག་ཅིང། དངོས་པོ་ཡིན་ན། དེ་
གཉིས་ཡིན་པས་ཁྱབ། གཉིས་པ་ནི། སྔོན་འཛིན་མངོན་སུམ་སྔོན་པོའི་རྣམ་ལྡན་དུ་གཙོ་བོར་དངོས་སུ་སྐྱེད་བྱེད་དེ། སྔོན་འཛིན་མངོན་སུམ་གྱི་དམིགས་རྐྱེན་གྱི་མཚན་ཉིད། སྔོན་པོ་དང་ཡུལ་དུས་རང་

[013B] སྔོན་འཛིན་མངོན་སུམ་གྱི་དམིགས་རྐྱེན་ཡིན་པས་ཁྱབ། གསུམ་པ་ནི། སྔོན་འཛིན་མངོན་སུམ་མྱོང་བ་གསལ་རིག་ཙམ་དུ་གཙོ་བོར་དངོས་སུ་སྐྱེད་
བྱེད་ཀྱི་རིག་པ་དེ། སྔོན་འཛིན་མངོན་སུམ་གྱི་དེ་མ་ཐག་རྐྱེན་གྱི་མཚན་ཉིད། མཚན་གཞི་ནི། སྔོན་འཛིན་མངོན་སུམ་གྱི་སྔ་ལོགས་དེ་མ་ཐག་ཏུ་བྱུང་བའི་སྔོན་པོ་ཡིད་ལ་བྱེད་པའི་ཤེས་པ་ལྟ་བུའོ། བཞི་པ་ནི། སྔོན་
འཛིན་མངོན་སུམ་རང་དབང་དུ་གཙོ་བོར་དངོས་སུ་སྐྱེད་བྱེད་དེ། སྔོན་འཛིན་མངོན་སུམ་གྱི་བདག་རྐྱེན་གྱི་མཚན་ཉིད། མཚན་གཞི་ནི། སྔོན་འཛིན་མངོན་སུམ་གྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་མིག་
དབང་གཟུགས་ཅན་པ་དང། སྔོན་འཛིན་མངོན་སུམ་གྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ལྟ་བུའོ། །མདོར་ན་དབང་ཤེས་ཡིན་ན། ཁྱོད་ཀྱི་རྐྱེན་བཞི་ག་ཡོད་པས་ཁྱབ། ཤེས་པ་ཡིན་ན་
ཁྱོད་ཀྱི་བདག་རྐྱེན་དང། དེ་མ་ཐག་རྐྱེན་གཉིས་ཀ་ཡོད་པས་ཁྱབ། དབང་ཤེས་ཡིན་ན། ཁྱོད་ཀྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ཡོད་པས་ཁྱབ་ཅིང། ཡིད་ཤེས་ཡིན་ན་
ཁྱོད་ཀྱི་ཐུན་མོང་མ་ཡིན་པའི་བདག་རྐྱེན་དུ་གྱུར་པའི་ཡིད་དབང་ཡོད་པས་ཁྱབ་སྟེ། མདོ་ལས་གཟུགས་ཤེས་པ་ནི་རྣམ་གཉིས་ཏེ། མིག་དང་ཡིད་ལ་བརྟེན་པའོ། །ཞེས་དང། ཚད་མ་ཀུན་བཏུས་ལས། ཐུན་མོང་མ་

[014A]༄༅། །ཡིན་རྒྱུ་ཡི་ཕྱིར། །དེ་ཡི་ཐ་སྙད་དབང་པོས་བྱས། །ཞེས་གསུངས་པའི་ཕྱིར། དབང་ཤེས་ཡིན་ན། ཁྱོད་ཀྱི་དམིགས་རྐྱེན་ཡོད་པས་ཁྱབ་ཀྱང། དེ་ཡིན་ན། ཁྱོད་ཀྱི་དམིགས་པ་ཡོད་པས་མ་ཁྱབ་སྟེ་
ལོག་ཤེས་སུ་གྱུར་པའི་དབང་ཤེས་ཡིན་ན། ཁྱོད་ཀྱི་དམིགས་པ་མེད་པས་ཁྱབ་པའི་ཕྱིར། ལོག་ཤེས་ཡིན་ན། ཁྱོད་ཀྱི་དམིགས་པ་མེད་པས་ཁྱབ་པའི་ཕྱིར། རྩོད་པ་སྤང་བ་ལ། ཁོ་ན་རེ། གྲོགས་བྱེད་པ། རྐྱེན་
གྱི་མཚན་ཉིད་མ་ཡིན་པར་ཐལ། འགལ་རྐྱེན་ཡོད་པའི་ཕྱིར་ཟེར་ན་མ་ཁྱབ། རྟགས་གྲུབ་སྟེ། གནོད་བྱེད་ཡོད་པའི་ཕྱིར། མི་མཐུན་པའི་རྐྱེན་ཡོད་པའི་ཕྱིར་ཟེར་ན། མ་ཁྱབ་མཚམས་ལ། འགལ་རྐྱེན་དང་གྲོགས་
བྱེད་པ་འགལ་བར་ཐལ། ཁྱོད་ཀྱི་སྒྲུབ་བྱེད་དེ་འཐད་པའི་ཕྱིར། འདོད་ན། འགལ་རྐྱེན་དང་མཐུན་རྐྱེན་འགལ་བར་ཐལ། འདོད་པའི་ཕྱིར། འདོད་མི་ནུས་ཏེ། འགལ་རྐྱེན་ཡིན་ན། མཐུན་རྐྱེན་ཡིན་དགོས་པའི་ཕྱིར་
འགལ་རྐྱེན་ཡིན་ན། རྐྱེན་ཡིན་པས་ཁྱབ་པ་གང་ཞིག། རྐྱེན་ཡིན་ན། མཐུན་རྐྱེན་ཡིན་པས་ཁྱབ་པའི་ཕྱིར། དེར་ཐལ། རྐྱེན་ཡིན་ན། ཕན་འདོགས་བྱེད་ཡིན་པས་ཁྱབ་པའི་ཕྱིར། དངོས་པོ་ཡིན་ན། ཕན་འདོགས་བྱེད་ཡིན་
པས་ཁྱབ་པའི་ཕྱིར། དེར་ཐལ། དངོས་པོ་ཡིན་ན། རང་གི་འབྲས་བུའི་ཕན་འདོགས་བྱེད་ཡིན་པས་ཁྱབ་པའི་ཕྱིར། གསུམ་པ་འབྲས་བུ་བཤད་པ་ལ། མཚན་ཉིད། དབྱེ་བ། སྒྲས་བརྗོད་རིགས་ཀྱི་སྒོ་ནས་དབྱེ་བ་གསུམ་

[014B] དང་པོ་ནི། བསྐྱེད་བྱ། འབྲས་བུའི་མཚན་ཉིད། གཉིས་པ་དེ་ལ་དབྱེ་ན། དངོས་འབྲས་དང། བརྒྱུད་འབྲས་གཉིས་ལས། དངོས་སུ་བསྐྱེད་བྱ། དངོས་འབྲས་ཀྱི་མཚན་ཉིད། བརྒྱུད་ནས་བསྐྱེད་བྱ། བརྒྱུད་འབྲས་ཀྱི་མཚན་ཉིད་
གཞིལ་ལ་སྦྱར་ན། བུམ་པའི་དངོས་སུ་བསྐྱེད་བྱ། བུམ་པའི་དངོས་འབྲས་ཀྱི་མཚན་ཉིད། བུམ་པའི་བརྒྱུད་ནས་བསྐྱེད་བྱ། བུམ་པའི་བརྒྱུད་འབྲས་ཀྱི་མཚན་ཉིད་འདི་དངོས་པོ་ཡིན་ན། དངོས་འབྲས་དང། བརྒྱུད་འབྲས་གཉིས་ཀ་
ཡིན་པས་ཁྱབ། བུམ་པའི་དངོས་རྒྱུ་དང། བུམ་པའི་བརྒྱུད་རྒྱུ་འགལ་པ་བཞིན་དུ། བུམ་པའི་དངོས་འབྲས་དང། བུམ་པའི་བརྒྱུད་འབྲས་འགལ་ཞིང། དེ་དངོས་པོ་མཐའ་དག་ལ་རིགས་འདྲའོ། །གསུམ་པ་ནི། འབྲས་བུ་ལ་
སྒྲས་བརྗོད་རིགས་ཀྱི་སྒོ་ནས་དབྱེ་ན། རྣམ་སྨིན་གྱི་འབྲས་བུ། བདག་པོའི་འབྲས་བུ། རྒྱུ་མཐུན་གྱི་འབྲས་བུ། སྐྱེས་བུ་བྱེད་པའི་འབྲས་བུ། བྲལ་བའི་འབྲས་བུ་དང་ལྔ་ལས། དང་པོ་ནི། ཟག་བཅས་ཉེར་ལེན་གྱི་ཕུང་པོ་
ལྔ་ལྟ་བུའོ། །རྣམ་སྨིན་དང། རྣམ་སྨིན་གྱི་འབྲས་བུ་དོན་གཅིག། གཉིས་པ་བདག་པོའི་འབྲས་བུ་ཡོད་དེ། མ་དག་པའི་སྣོད་ཀྱི་འཇིག་རྟེན་ལྟ་བུ་དེ་ཡིན་པའི་ཕྱིར། གསུམ་པ་རྒྱུ་མཐུན་གྱི་འབྲས་བུ་ལ་དབྱེ་ན། མྱོང་བ་
རྒྱུ་མཐུན་གྱི་འབྲས་བུ་དང། བྱེད་པ་རྒྱུ་མཐུན་གྱི་འབྲས་བུ་གཉིས་ལས། དང་པོ་ནི། བདེ་འགྲོར་སྐྱེས་ཀྱང་ཚེ་ཐུང་བ་ལྟ་བུ། གཉིས་པ་ནི། འདི་འགྲོར་སྐྱེས་ཀྱང་སྲོག་གཅོད་པ་ལ་དགའ་བ་ལྟ་བུའོ། །བཞི་པ་སྐྱེས་

[015A]༄༅། །བུ་བྱེད་པའི་འབྲས་བུ་ཡོད་དེ། ཞིང་བའི་རྩོལ་བས་བསྒྲུབས་པའི་ལོ་ཏོག་ལྟ་བུ་ལ་བྱེད་པའི་ཕྱིར་ཏེ། མངོན་པ་ཀུན་བཏུས་ཀྱི་འགྲེལ་བ་རྒྱལ་སྲས་མ་ལས། སྐྱེས་བུ་བྱེད་པའི་འབྲས་བུ་ནི། འདི་ལྟ་སྟེ། ལོ་
ཏོག་ལ་སོགས་པའོ། །ཞེས་གསུངས་པའི་ཕྱིར། ལྔ་པ་བྲལ་བའི་འབྲས་བུ་དང། སོ་སོར་བརྟགས་འགོགས་དང། འགོག་བདེན་རྣམས་དོན་གཅིག་གོ། རྒྱུ་འབྲས་གཉིས་ཀའི་རྩོད་པ་སྤང་བ་ལ། ཁོ་ན་རེ། ཤེས་བྱ་
རྣམས་པར་འཇོག་བྱེད་ཀྱི་སྔ་ལོགས་སུ་བྱོངས་བ་ཡིན་པར་ཐལ། གྲུབ་ན། དེ་ཆོས་ཅན། འབྲས་བུ་ཡིན་པར་ཐལ། བྱུང་བ་ཡིན་པའི་ཕྱིར། སྔ་ལོགས་སུ་བྱུང་བ་ཡིན་པའི་ཕྱིར། དེར་ཐལ། རྣམ་པར་འཇོག་བྱེད་ཀྱི་
སྔ་ལོགས་སུ་བྱུང་བ་ཡིན་པའི་ཕྱིར། མ་གྲུབ་ན། ཤེས་བྱ་རྣམས་པར་འཇོག་བྱེད་ཀྱི་སྔ་ལོགས་སུ་བྱོངས་བ་ཡིན་པར་ཐལ། རྣམ་པར་འཀོག་བྱེད་ཀྱི་རྒྱུ་ཡིན་པའི་ཕྱིར་ཟེར་ན། འགལ་ཀྱབ་ལ་འབུད་པ་ཡིན་ཏེ། རྣམ་པར་
འཇོག་བྱེད་ཀྱི་སྔ་ལོགས་སུ་བྱུང་བ་མེད་ཀྱང་དེའི་རྒྱུ་ཡོད་པའི་ཕྱིར། མཚན་ཉིད་ཡིན་ན། རྣམ་པར་འཇོག་བྱེད་ཀྱི་རྒྱུ་ཡིན་པས་ཁྱབ་པའི་ཁྱབ་པའི་ཕྱིར། དེར་ཐལ། མཚན་ཉིད་དང། རྣམ་པར་འཇོག་བྱེད་དང། རྣམ་པར་འཇོག་
བྱེད་ཀྱི་རྒྱུ་གསུམ་དོན་གཅིག། །མཚོན་བྱ་དང། རྣམ་པར་གཞག་བྱ་དང། རྣམ་པར་གཞག་བྱའི་འབྲས་བུ་གསུམ་དོན་གཅིག་པའི་ཕྱིར། ཚད་མ་རིགས་གཏེར་ལས། དེས་ན་རྣམ་པར་གཞག་འཇོག་གི། རྒྱུ་

[015B] །ཅེས་གསུངས་པའི་ཕྱིར། གོང་དུ་མ་གྲུབ་ན། བློའི་ཡུལ་དུ་བྱ་རུང་བ་ཆོས་ཅན། རྣམ་པར་འཇོག་བྱེད་ཀྱི་རྒྱུ་ཡིན་པར་ཐལ། ཤེས་བྱའི་རྣམ་པར་འཇོག་བྱེད་ཀྱི་རྒྱུ་ཡིན་པའི་ཕྱིར་ཏེ་
ཤེས་བྱའི་རྣམ་པར་འཇོག་བྱེད་ཡིན་པའི་ཕྱིར། དེར་ཐལ། ཤེས་བྱའི་མཚན་ཉིད་ཡིན་པའི་ཕྱིར། ཁྱབ་སྟེ། ཤེས་བྱའི་རྣམ་པར་འཇོག་བྱེད་ཀྱི་རྒྱུ་དང། ཤེས་བྱའི་རྣམ་པར་འཇོག་བྱེད་དང། ཤེས་བྱའི་མཚན་ཉིད་རྣམས་
དོན་གཅིག་བློའི་ཡུལ་དུ་བྱ་རུང་གི་རྣམ་པར་གཞག་བྱའི་འབྲས་བུ་དང། བློའི་ཡུལ་དུ་བྱ་རུང་གི་རྣམ་པར་གཞག་བྱ། བློའི་ཡུལ་དུ་བྱ་རུང་གི་མཚོན་བྱ་རྣམས་དོན་གཅིག་པ་བཞིན་དུ། མཚན་མཚོན་མཐའ་དག་ལ་
རིགས་འདྲ་བ་ཡིན་པའི་ཕྱིར། །ཡང་ཁོ་ན་རེ། །རྣམ་སྨིན་གྱི་ཕྱི་ལོགས་སུ་བྱུང་བའི་མི་དགེ་བ་ཆོས་ཅན། རྣམ་སྨིན་གྱི་རྒྱུ་ཡིན་པར་ཐལ། མི་དགེ་
བ་ཡིན་པའི་ཕྱིར། བྱས་པ་ལ་ཁོ་ན་རེ། འདོད་བྱས་པ་ལ་ཁོ་ན་རེ། དེ་ཆོས་ཅན། རྣམ་སྨིན་གྱི་རྒྱུ་མ་ཡིན་པར་ཐལ། རྣམ་སྨིན་གྱི་འབྲས་བུ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། རྣམ་སྨིན་གྱི་ཕྱི་ལོགས་སུ་བྱུང་
བ་ཡིན་པའི་ཕྱིར། བྱས་པ་ལ་ཁོ་ན་རེ། རྣམ་སྨིན་ཆོས་ཅན། ཁྱོད་ཀྱི་ཕྱི་ལོགས་སུ་བྱུང་བ་ཡིན་ན། ཁྱོད་ཀྱི་འབྲས་བུ་ཡིན་པས་ཁྱབ་པར་ཐལ། ཁྱོད་གང་ཟག་གི་བདག་མེད་ཡིན་པའི་ཕྱིར་ཟེར་ན། ཆོས་ཅན་

[016A]༄༅། །སྐྱོན་ཅན་ནོ། ཡང་ཁ་ཅིག། རྣམ་སྨིན་གྱི་སྔ་ལོགས་སུ་བྱུང་བའི་སྲོག་དབང་ཆོས་ཅན། རྣམ་སྨིན་གྱི་རྒྱུ་ཡིན་པར་ཐལ། རྣམ་སྨིན་གྱི་སྔ་ལོགས་སུ་བྱུང་བ་ཡིན་པའི་ཕྱིར་ཟེར་ན་མ་ཁྱབ་
བྱས་པ་ལ། རྣམ་སྨིན་ཆོས་ཅན། ཁྱོད་ཀྱི་སྔ་ལོགས་སུ་བྱུང་བ་ཡིན་མ། ཁྱོད་ཀྱི་རྒྱུ་ཡིན་པས་ཁྱབ་ཡིན་པར་ཐལྑྱོད་བདག་མེད་ཡིན་པའི་ཕྱིར་ཟེར་ན་ཡང་སྐྱོན་ཅན་ཡིན་གོང་དུ་འདོད་ན། རྣམ་སྨིན་གྱི་སྔ་
ལོགས་སུ་བྱུང་བའི་སྲོག་དབང་ཆོས་ཅན། རྣམ་སྨིན་གྱི་རྒྱུ་མ་ཡིན་པར་ཐལ། རྣམ་སྨིན་གྱི་འབྲས་བུ་ཡིན་པའི་ཕྱིར་ཏེ། རྣམ་སྨིན་ཡིན་པའི་ཕྱིར། དེར་ཐལ། སྲོག་དབང་ཡིན་པའི་ཕྱིར། ཁྱབ་སྟེ། མངོན་པ་མཛོད་
ལས། སྲོག་ནི་རྣམ་བཅུ་གཉིས་གཉིས། ཞེས་གསུངས་པའི་ཕྱིར། ཁྱབ་སྟེ། དེས་སྲོག་དབང་ཡིན་ན། རྣམ་སྨིན་ཡིན་པས་ཁྱབ་པར་བསྟན་པའི་ཕྱིར། བཅུ་གཉིས་གཉིས་ཞེས་པའི་དོན་ཡོད་དེ། དབང་པོ་
གཞན་བཅུ་གཉིས་ལ་རྣམ་སྨིན་ཡིན་མིན་གཉིས་གཉིས་ཡོད་ཅེས་པའི་དོན་ཡིན་པའི་ཕྱིར། དབང་པོ་བཅུ་གཉིས་ལ་རྣམ་སྨིན་ཡིན་མིན་གཉིས་གཉིས་ཡོད་དེ། མིག་གི་དབང་པོ། །རྣ་བའི་དབང་པོ། སྣའི་དབང་པོ་
ལྕེའི་དབང་པོ། །ལུས་ཀྱི་དབང་པོ། ཡིད་ཀྱི་དབང་པོ། བདེ་བའི་དབང་པོ། ཡིད་བདེའི་དབང་པོ། སྡུག་བསྔལ་གྱི་དབང་པོ། བཏང་སྙོམས་ཀྱི་དབང་པོ། ཕོའི་དབང་པོ། མོའི་དབང་པོ་དང་བཅུ་གཉིས་ལ་དེ་ལྟར་ཡོད་

[016B] ཡང་རྣམ་སྨིན་ཆོས་ཅན། རྣམ་སྨིན་གྱི་འབྲས་བུ་ཡིན་པར་ཐལ། རྣམ་སྨིན་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཁྱོད་ཀྱི་འབྲས་བུ་མ་ཡིན་པར་ཐལ། བདག་མེད་ཡིན་པའི་ཕྱིར་ཟེར་ན་སྐྱོན་ཅན་
ནོ། དེས་ན། རྣམ་སྨིན་གྱི་འབྲས་བུ་གྱུར་པའི་མི་དགེ་བ་དང། དེར་གྱུར་པའི་དགེ་བ་གང་རུང་མེད་དེ། རྣམ་སྨིན་གྱི་འབྲས་བུ་ཡིན་ན། ལུང་མ་བསྟན་ཡིན་དགོས་པའི་ཕྱིར། མཛོད་ལས། རྣམ་སྨིན་ལུང་དུ་མ་བསྟན་
ཆོས། ཞེས་གསུངས་པའི་ཕྱིར། དེ་བཞིན་དུ་རྣམ་སྨིན་གྱི་རྒྱུར་གྱུར་པའི་ལུང་མ་བསྟན་མེད་ཀྱང་རྣམ་སྨིན་གྱི་སྔ་ལོགས་སུ་བྱུང་བའི་ལུང་མ་བསྟན་ཡོད་པ་ཡང་ཤེས་པར་བྱའོ། གཞན་ཡང། རྒྱུ་འབྲས་འདི་ལ་སྐྱོན་
ཅན་གྱི་ལན་འདེབས་དགོས་བ་ཤིན་ཏུ་མང་སྟེ། བྲལ་བ་ཆོས་ཅན། ཁྱོད་ཀྱི་འབྲས་བུ་མེད་པར་ཐལ། ཁྱོད་རྟག་པ་ཡིན་པའི་ཕྱིར། ཞེས་པ་དང། དེ་ཆོས་ཅན། ཁྱོད་ཀྱི་རྒྱུ་ཡོད་པར་ཐལ། ཁྱོད་ཀྱི་འབྲས་བུ་ཡོད་པའི་ཕྱིར་
ཞེས་པ་དང། དེ་ཆོས་ཅན། ཁྱོད་ཀྱི་ཕྱི་ལོགས་སུ་བྱུང་བ་ཡོད་པར་ཐལ། ཁྱོད་ཀྱི་འབྲས་བུ་ཡོད་པའི་ཕྱིར། ཞེས་པ་རྣམས་ལའང་སྐྱོན་ཅན་གྱི་ལན་འདེབས་ཤིང། གཞན་ཡང་དེ་འདྲ་བ་མང་དུ་ཡོད་པའི་ཕྱིར། དེ་
ཡང་ཡིན་ཏེ། བྲལ་བ་རྟག་པ་ཡིན་པའི་ཕྱིར། བྲལ་བ་དང། བྲལ་བའི་འབྲལ་བུ། འགོག་བདེན་རྣམས་དོན་གཅིག། དེ་རྣམས་གང་རུང་ཡིན་ན། རྟག་པ་ཡིན་དགོས་པའི་ཕྱིར། སྨྲས་པ། ཚུལ་འདིར་ཕྲ་

[017A]༄༅། །ཞིབ་བྱང་བོར་སྦྱངས་ན་ཡང། །རང་བཟོ་སྤངས་ཏེ་མཁས་པའི་གཞུང་བཞིན་དུ། །སྐལ་ལྡན་བློ་དམན་རྣམས་ལ་ཕན་ཕྱིར་དུ། །ཕྱིན་དྲུག་དང་པོའི་མིང་ཅན་བདག་གིས་བཀོད། །འདི་ཡང་འགྲོ་
ཀུན་འཕྲལ་དང་ཡུན་ཏུ་བདེ་ཞིང་བླ་མེད་རྫོགས་བྱང་མྱུར་དུ་ཐོབ་པའི་རྒྱུར་གྱུར་ཅིག། །།སྨྲས་པ། བློ་གཏེར་སྨྲ་བའི་སེང་གེ་མི་ཡི་ཟོལ། །བཟང་པོའི་འཕྲིན་ལས་ཐུབ་བསྟན་སྲོག་གི་གསོས། གྲགས་སྙན་ས་
གསུམ་མཁས་མང་རྣ་བའི་དཔྱིད། རྒྱལ་བ་གཉིས་པ་སྲིད་ཞིའི་ཁོངས་ན་བརྗིད། སྦྱིན་ཚུལ་བཟོད་བརྩོན་ཏིང་འཛིན་ཀཻ་ལ་ཤར། ཤེས་རབ་ཉིན་བྱེད་འབར་བས་འཁྱུད་པ་ལས། ལེགས་བཤད་ཆུ་ཀླུང་ཀུན་ཏུ་དར་
བའི་གཉེན། ཟབ་རྒྱས་དབྱིག་གི་གན་མཛོད་མཆོག་དེར་བསྔགས། གཞན་དུ་མི་གྱོ་སྤྱི་དོན་རྩ་བ་བརྟན། དགག་སྒྲུབ་མཐའ་དཔྱོད་ཡལ་འདབ་མེ་ཏོག་བཀྲ། །ཕྲ་ཞིབ་རིགས་པའི་དྲི་བསུང་འབུམ་འཕྲོ་བས།།
གཞུང་བཟང་འདི་ནི་དཔལ་གྱི་དུམ་བུར་སེམས། །དེའི་ཕྱིར་བློ་གསལ་བྱེ་བའི་ཉེར་འཚོའི་གཞིར། །འཁོར་བ་ཇི་སྲིད་མི་ཉམས་གནས་པའི་སླད། །དད་གཏོང་ཐོས་བརྩོན་ནོར་བུའི་རྒྱན་ལྡན་པས། །ངོ་མཚར་དཔག་
ཡས་སྤར་གྱི་ཕྱི་མོ་བསྐྲུན། །དེ་ཡི་དགེ་བས་རྒྱལ་རྣམས་སྐྱེད་པའི་ཡུམ། མཁའ་ཁྱབ་སྐྱེ་རྒུ་ཕན་བདེས་སྐྱོང་བའི་མ། །ནང་གི་མུན་སེལ་དམ་པའི་འོད་སྣང་ཅན། ལུང་རྟོགས་བཤད་སྒྲུབ་བླ་ནས་བླར་འཕེལ་ཤོག་ཁྱད་པར་

[017B] །གསང་གསུམ་འཇུག་པ་ནམ་མཁའི་མཐའ་ལ་འཁུ། །མདོ་རྒྱུད་འོ་མཚོར་མཁས་གྲུབ་ངང་མོའི་ཁྱུ། །འཆད་རྩོད་རྩོམ་པའི་མགྲིན་རྔ་བརྡུང་གྱུར་ཅིག་རྒྱུ་སྦྱོར་འབྲེལ་ཐོགས་ལྟོས་པར་བཅས་
པ་ཡང། ཚེ་རིང་ནད་མེད་དཔལ་འབྱོར་རྒྱས་པ་དང། ཕྱིན་དྲུག་བསྡུ་བཞིའི་བདེ་ལམ་ཡངས་པོ་ནས། །མྱུར་བར་ཞི་བའི་ཁྲི་འཕང་གནོན་གྱུར་ཅིག་མདོར་ན་འགྲོ་ཀུན་མཛའ་ཞིང་སྐྱིད་པས་འཚོ། །བསྟན་པའི་སྙིང་པོ་བཤད་སྒྲུབ་གཙང་མས་
མཛེས། ངེས་དོན་དམ་པའི་དབུ་འཕང་མཐོ་བ་སོགས། །བཀྲ་ཤིས་རྒྱ་མཚོས་ནོར་འཛིན་དགེ་གྱུར་ཅིག་ཅེས་པ་འདི་ནི། རིགས་པའི་དབང་ཕྱུག་མཁས་གྲུབ་ཆེན་པོའི་སྦྱིན་པ་དར་རྒྱས་ཀྱིས་མཛད་པའི་རྒྱུ་འབྲས་འཁོར་ལོ་ཞེས་བྱ་བ་སྔ་མི་ནས་འབྲོག་རི་དགའ་ལྡན་བྱང་རྩེར་སློབ་
དཔོན་རིམ་པས་བརྩི་གཞག་ཏུ་གནང་དང་གནང་མུས་ཡིན་འདུག་ནའང་བླུན་པོའི་བྲིས་ནོར་འགྱེལ་བ་འགྱེལ་འཇུས་ཀུན་ཏུ་འབྱམས་པ་ལས་དྒ་བའི་དཔེ་རྒྱུན་གློག་དང་མར་མེ་སྐད་ཅིག་ཐ་མའི་ངང་ཆུལ་འཛིན་པ་ལ་ཉེར་བར་བརྟེན། རབ་བྱུང་བཅོ་ལྔ་པའི་ཆུ་ཁྱི་ལོར་ཏྲེ་ཧོར་དཔོན་ཁག་ལྔའི་ནང་ཚན་བ་
རི་དགོན་ལྟག་གླིང་བསྲེས་སྤྲུལ་སྐྱ་བློ་བཟང་བསྟན་འཛིན་གྲགས་པ་མཐའ་ཡས། དགེ་རྒན་བྱམས་པ་དོན་ལྡན་ཕྱག་མཛོད་དགའ་ཕྲུག་ནས་སྦར་གཞི་སྒྲུབ་བཞེད་ཀྱི་ཐུགས་བསྐྱེད་བཟང་པོས་ཁོ་བོར་ཞུས་དག་ཏུ་བསྲིངས་ཤིང། དེ་བཞིན་མཁན་རིན་པོ་ཆེ་བསྟན་དར་བས་ཀྱང་ཉིད་
དང་དགེ་བཤེས་མང་གི་འདུན་མོངས་ཡིན་ཚུལ་གྱི་ཕྱག་བྲིས་དང། དངོས་འཇལ་དུའང་གསུངས་པ་དང་དུ་བླངས་ཏེ་ཚིག་དོན་གཉིས་ཀ་བྲགས་དཔྱད་ཞིན་མོ་བགྱིས་ཁུལ་ལ། དོགས་གནས་འགའ་ཞིག་དགོས་དབང་གིས་རང་སོར་བཞག་སྟེ་མ་ཕྱིར་སྦེལ་བ་ཆུ་ཕག་ཟླ་བ་དང་པོའོ་ནད་བྲི་

[018A]༄༅། །བརྐོ་ལེགས་པར་གྲུབ་པའི་ཚེ་དགེ་རྩ་ཆུད་མི་འཛད་ཞིང་གནས་དམ་པར་བསྔོ་བའི་སྨོན་ཚིག་འདི་ལྟ་བུ་ཞིག་དགོས་ཞེས་བསོད་ནམས་སྒྲུབ་པ་པོ་མཆོག་སྤྲུལ་རིན་པོ་ཆེས་ཉེ་བར་
བསྐུལ་བའི་ངོར། འཇམ་མགོན་ཆོས་ཀྱི་རྒྱལ་པོའི་རྗེས་སུ་དད་གུས་ཀྱིས་ཕྱོགས་པ་བམ་ཆུང་རིགས་སྨྲའི་ཐ་ཤལ་ཤེས་རབ་རྒྱ་མཚོས་ནོར་གླིང་རང་སྤྱིལ་ཐོས་བསམ་ནོར་བུའི་ལྡིང་
ཁང་དུ་སྦྱར་བ་དགེ་ལྡན་ལུགས་བཟང་ཕྱོགས་བརྒྱར་རྒྱས་གྱུར་ཅིག། དུས་གསུམ་རྒྱལ་བའི་མདོ་རྒུད་གསུངས་རབ་དོན། ཐད་ཀར་མ་ནོར་སྔ་ཕྱི་འགལ་མེད་པར། ཇི་བཞིན་འབྱེད་
པའི་འཕྲུལ་གྱི་ལྡེ་མིག་མཆོག། རྒྱུ་དང་འབྲས་བུའི་འཁོར་ལོའི་རྣམ་གཞག་འདིས། རང་གཞན་ཀུན་ལ་འཕྲལ་ཕུགས་ཕན་གནོད་ཀྱི། བླང་དོར་ལ་རྨོངས་སྙིགས་དུས་ཉམས་ཐག་འགྲོར།།
རྨོངས་སེལ་བླང་དོར་འབྱེད་བློ་སྐྱེད་པའི་ཕྱིར། དགའ་ཁྲི་གོ་བརྒད་འྗ་དཔལ་གཞན་ཕན་དང། མཛོད་པ་བཅས་ནས་བརྒྱ་ཕྲག་བཞི་ཡི་གྲངས། བསྐྲུན་པའི་དགེ་བས་འགྲོ་ཀུན་མ་ལུས་པའི།།
ཞི་བདེ་ཚངས་ལ་མ་ནོར་ལེགས་བསྟན་པའི། ནང་བསྟན་གཞུང་ལུགས་འགྲོ་བའི་ལམ་བསྟོད་དུ། ཇི་སྲིད་ནམ་མཁའ་ཟད་པར་མ་གྱུར་བར། དེ་སྲིད་ཉམས་མེད་སྲ་བརྟན་གྱས་གྱུར་ཅིག། རྒྱུ་

[018B] འབྲལ་མེད་ཉམས་ལེན་འགྲོའི་མགོན་བྱེད་ཤོག། ཆེས་རྒྱལ་བ་ཀུན་གྱི་མདོ་རྒྱུད་གསུང་རབ་ཀྱི་དགོངས་དོན་མ་ནོར་མ་འཁྲུག་འགལ་མེད་ཇི་བཞིན་གཏན་ལ་འཕབ་པའི་
རིགས་ལམ་འཕྲུལ་གྱི་ལྡེ་མིག་དགའ་བྱང་ཐོས་བསམ་ནོར་གླིང་གྲ་ཚང་གི་ཡིག་ཆ་རྒྱུ་འབྲས་འཁོར་ལོ་དཔེ་གྲངས་བཞི་བརྒྱ་ཐམས་པ་དགའ་ལྡན་ཁྲི་པ་གོ་བརྒྱད་པ་འཇམ་དཔལ་གཞན་ཕན་དང་མཛོད་པ་དབུ་ཕར་རབ་
འབྱམས་པ་བཀྲ་ཤིས་རྒྱལ་མཚན་གཉིས་ནས་སྤར་འདེབས་ཞུས་པའི་དགེ་བའི་སྨོན་ཚིག་འདི་བཞིན་གོང་སྨོས་ཁྲི་པ་དོ་མས་བགྱིས་པ་དགེའོ། དགའ་བྱང་དཔེ་མཛོད་ལས་བྱེད་ཧར་གདོང་དགེ་བཤེས་
བསོད་རྣམས་རྣམ་གྲོལ་དང། ཚྭ་བ་དགེ་བཤེས་བྱམས་པ་དོན་གྲུབ། ཚ་བ་དགེ་སློངས་སངས་རྒྱས་དགོས་གྲུབ་བཅས་ནས་ལྷག་བསམ་དཀར་པོས་ལས་ཁུར་བགྱིས་ཀྱང། སྐྱེ་བའི་ཕྲེང་བར་རྒྱལ་བའི་
བསྟན་པ་ལ། ཞུགས་ནས་ཚུལ་ཁྲིམས་ཕུང་པོ་ལེགས་རྫོགས་དང། ས་དང་ལམ་གྱི་གྲོད་པ་ཐར་ཕྱིན་སྟེ། རྣམ་མཁྱེན་རྒྱལ་བའི་གོ་འཕང་མྱུར་ཐོབ་ཤོག། དགེ་ལེགས་འཕེལ་



