
[001A]༄༅།  །རྒྱལ་བ་ཀུན་གྱི་ཡབ་གཅིག་རྗེ་བཙུན་འཇམ་དཔལ་དབྱངས་ལ་བསྟོད་པ་འཇམ་དབྱངས་མཉེས་པར་བྱེད་པའི་བསྟོད་སྦྲིན་རྒྱ་མཚོ་ཞེས་བྱ་བའི་རྣམ་པར་འགྲེལ་བ་ཀུན་གསལ་ཤེས་རབ་འདོད་འཇོ་ཞེས་བྱ་བ་བཞུགས་སོ། །།

[001B] །ན་མོ་གུ་རུ་མཉྫུ་གྷོ་ཥ་སྭར་སྭ་སྟྱ། བརྩེ་ཆེན་ཐུགས་བསྐྱེད་ཡོངས་སྨིན་ས་བོན་ལ། །ཤེས་རབ་བདུད་རྩིས་བྲན་ལས་བསྐྱེད་རྫོགས་པའི། །སྐུ་གསུམ་མཁའ་ལྟར་ཁྱོན་ཡངས་
དཔག་བསམ་ལྗོན། །རྣམ་འདྲེན་ཟས་གཙང་སྲས་ཀྱིས་དགེ་ལེགས་སྩོལ། །མཐའ་ཡས་དུས་ནས་མངོན་རྫོགས་བྱང་ཆུབ་ས་ལ་གནས་ཀྱང་རྒྱལ་བའི་མྱུ་གུ་གསར་བའི་གར་དུ་ཟློས། །བདེ་གཤེགས་ཀུན་གྱི་ཡབ་
ཏུ་གྱུར་པའི་ཆེ་མཆོག་དམ་པ་ཉིད་ཀྱང་བཅུ་དྲུག་ལང་ཚོའི་མཛེས་པ་ཅན། །གདོད་ནས་རྣམ་དག་ཀུན་རྟོག་སྤྲོས་པའི་མཚན་མ་ཞི་ཡང་འོད་བརྒྱ་འབར་བའི་དཀྱིལ་འཁོར་ལྷམ་མེ་བ། །ཡེ་ཤེས་ལུས་ཅན་ལྷག་པའི་
ལྷ་ཁྱོད་སྙིང་དབུས་བཞུགས་ནས་འཆད་རྩོད་རྩོམ་ལ་ཐོགས་མེད་བློ་གྲོས་སྩོལ། །མི་ཤེས་དྲབ་གཅོད་ལ་ཆེས་རྣོ་བའི། །བརྟན་པའི་འཁོར་ལོ་བདུད་སྡེའི་སྲོག་འཕྲོག་ཅན། །འཇིགས་མེད་སྟོབས་ཀྱི་འཇུག་པ་

[002A] །བཅུ་རྫོགས་པའི། །བློ་བཟང་གྲགས་པའི་དཔལ་ལ་མགོས་ཕྱག་འཚལ། །འཕོ་འགྱུར་བྲལ་པ་དོན་དམ་ཆོས་ཀྱི་ངང། །འཁོར་འདས་མ་ལུས་ཞུ་བའི་མིང་གི་རྗེས། །ཀུན་
རྟོག་རི་མོ་གསར་པས་དུས་གསུམ་དུ། །ཤེས་བྱར་སྲིད་ཀྱི་ངོ་མཚར་སྙེད་བྲིས་ཀྱང། །མཁྱེན་བཟང་གང་གི་བློ་གྲོས་སྐད་ཅིག་མའི། །གཞལ་བྱར་མ་འདྲེས་ཆུབ་བའི་རྨད་བྱུང་གཏམ། །ཕྱོགས་བཅུའི་རྒྱལ་
བ་ཀུན་གྱིས་དུས་རྟག་ཏུ། །བརྗོད་ཀྱང་ཟད་མཐར་གཏུགས་པ་ག་ལ་ཞིག་འོན་ཀྱང་འགྲོ་བའི་བགོ་སྐལ་ལ་འཇུག་པའི། །གསང་གསུམ་ཡོན་ཏན་ཆ་ཤས་ལྕི་བ་ཅན། །བསམ་པ་ཐམས་ཅད་རྫོགས་
བྱེད་དབང་གི་རྒྱལ། །སྙན་ཚིག་སྲད་བུར་བརྒྱུས་པའི་མཱ་ལི་ཀ་གང་གི་མགུལ་བར་འཕྱང་མོད་བློ་གྲོས་ལ། །བྱིན་རླབས་སྣང་བ་བྱིན་པས་བདེན་གཉིས་ཆོས། །མ་ལུས་མངོན་སུམ་ཡུལ་དུ་གཏན་འབེབས་

[002B] ༑བསྟོད་སྤྲིན་རྒྱ་མཚོའི་གསལ་བྱེད་འདི་ན་སྤྲོ། །འདིར་དུས་གསུམ་རྒྱལ་བ་ཐམས་ཅད་ཀྱི་མཁྱེན་པའི་རང་གཟུགས་རྗེ་བཙུན་འཇམ་དཔལ་དབྱངས་དུར་སྨྲིག་གི་རྒྱལ་མཚན་བཟུང་སྟེ་ཆོས་ཀྱི་སྲིད་ཆེན་པོར་དབང་
བསྒྱུར་བ་མདོ་སྔགས་ཀྱི་ཐུབ་བསྟན་ཡོངས་སུ་རྫོགས་པ་ལ་མ་རྟོགས་པ་དང་ལོག་པར་རྟོག་པ་དང་ཐེ་ཚོམ་གྱི་དྲི་མ་ཕྲ་མོ་ཙམ་ཡང་མ་ལུས་པར་བསལ་ཏེ་སྐལ་བཟང་ཐར་འདོད་ཀྱི་ཡིད་ཅན་རྣམས་རྒྱལ་བ་ཉིད་བཞིན་དུ་འཇུག་
ངོགས་བདེ་ཞིང་མ་ནོར་བར་དབུགས་དབྱུང་བར་བྱེད་པ་རྗེ་བདག་ཉིད་ཆེན་པོ་བློ་བཟང་གྲགས་པའི་དཔལ་ཀྱི་གསུང་གི་གསང་བ་རྨད་དུ་བྱུང་བའི་ཆ་ཤས་ལས། བསྟོད་ཆེན་བཞིར་གྲགས་པའི་ནང་ཚན་རྒྱལ་བ་ཀུན་གྱི་
ཡབ་གཅིག་རྗེ་བཙུན་འཇམ་དཔལ་དབྱངས་ལ་བསྟོད་པ་འཇམ་དབྱངས་མཉེས་པར་བྱེད་པའི་བསྟོད་སྤྲིན་རྒྱ་མཚོ་ཞེས་དོན་ཟབ་ཅིང་རྒྱ་ཆེ་ལ་དཎྜཱིའི་གཞུང་ལུགས་ལས་བྱུང་བའི་སྙན་ངག་ཚིག་རྒྱན་གྱི་ཉམས་ཕུལ་དུ་བྱུང་བས་
གངས་ཅན་གྱི་སྙན་ཚིག་གཞན་ལ་སེང་གེའི་ང་རོ་བཞིན་དུ་ཉེ་བར་འགོད་པའི་བསྟོད་ཚིག་བྱིན་རླབས་ཅན་འདི་ཉིད་འཆད་པ་ལ་གསུམ། མཆོད་པར་བརྗོད་ཅིང་རྩོམ་པར་དམ་བཅའ་བ། བསྟན་བཅོས་ཀྱི་ལུས་དངོས་
བཤད་པ། བརྩམས་པས་གཞན་ལ་ཕན་པར་སྨོན་པ་སོགས་མཇུག་གི་དོན་བཤད་པའོ། །དང་པོ་ལ་གཉིས། རྒྱ་གར་འཕགས་པའི་ཡུལ་གྱི་བསྟན་བཅོས་ཀྱི་འགྱུར་ཕྱག་དང་མཐུན་པའི་ཕྱག་འཚལ་བ་དང། །

[003A]༄༅། །བསྟན་བཅོས་ལུས་ཀྱི་མཆོད་བརྗོད་དང་རྩོམ་པར་དམ་བཅའ་བཤད་པའོ། །དང་པོ་ནི། ན་མོ་གུ་རུ་མཉྫ་གྷོ་ཥཱ་ཡ། ཞེས་པ་སྟེ། ན་མོ་ནི་ཕྱག་འཚལ་བའམ་འདུད་པ། གུ་རུ་བླ་མ་
མཉྫུ་འཇམ་གྷོ་ཥ་དབྱངས། དེ་ལ་རྣམ་དབྱེ་བཞི་པ་ཆེད་དུ་བྱ་བའི་གཅིག་ཚིག་དེ་བྱིན། དབྱངས་ཅན་སྒྲ་མདོ་ལས། དེ་ལ་ཨཀྲ་དོ་ཞེས་པས་ཨཀྲ་ཨཱག་མ་བྱིན། ཨཀྲ་གི་ཀྲ་དང་དེའི་ང་ཁྱད་དོན་གྱིས་ཕྱིས། ངའི་
དབྱངས་ཨ་ཨ་ཡའོ་ཞེས་པས་ཨ་ཡུར་བསྒྱུར། འདྲ་བའི་ཡི་གེ་འདུས་པ་ལ་རིང་པོའོ་ཞེས་པས་ཥའི་དབྱངས་ཨ་དང། ཨ་ཡུའི་ཨ་འདྲ་འདུས་ཀྱི་རིང་པོར་བསྒྱུར། ཡ་དབྱངས་མེད་ཨ་ལ་དྲངས་པས་གྷོ་ཥཱ་ཡ་སྟེ་འཇམ་
དབྱངས་ཀྱི་ཆེད་དུ་ཞེས་པ་དོན་དུ་བླ་མ་མགོན་པོ་འཇམ་དབྱངས་ལ་ཕྱག་འཚལ་ལོ་ཞེས་པ་ཡིན་ལ། དེ་ཡང་འཇམ་དབྱངས་ཆོས་རྗེ་བཀྲ་ཤིས་དཔལ་ལྡན་པས། ཨིནྡྲ་ནཱི་ལའི་མདོག་ལྟར་རབ་སྔོ་བའི། །རབ་མཛེས་
འོད་ཟེར་ལྔ་ཡི་དྲ་བ་ཅན། །ཤིན་ཏུ་ཟླུམ་པའི་དབུས་སུ་འཇམ་དཔལ་དབྱངས། །མངོན་སུམ་གཟིགས་པ་རྒྱལ་སྲས་ཆོས་ཀྱི་རྗེ། །ཞེས་དང། དེ་ནས་བརྩམས་ཏེ་རྗེ་བཙུན་མཁྱེན་པའི་གཏེར། །ནམ་འདོད་གཟིགས་
ཤིང་དཔལ་ལྡན་འདུས་པ་དང། །ཤེས་རབ་ཕ་རོལ་ཕྱིན་གཞུང་ཟབ་མོའི་དོན། །རྒྱུན་དུ་གསན་བ་ཞེས་གསུངས་པ་ལྟར། སྐྱིད་ཤོད་དགའ་བ་གདོང་དུ་རྗེ་བཙུན་འཇམ་དཔལ་དབྱངས་ཀྱི་ཞལ་མངོན་སུམ་དུ་གཟིགས་

[003B] ཐ་ན་འཁོར་བསྟེན་པ་དང། འབྱོན་བཞུགས་ལ་སོགས་བའི་འཕྲལ་གྱི་སྤྱོད་ལམ་ཡང་ཕལ་ཆེར་མགོན་པོ་འཇམ་དབྱངས་ཉིད་ལ་ཞུས་ནས་ཇི་ལྟར་
ལུང་བསྟན་པ་བཞིན་མཛད་པ་གསང་བའི་རྣམ་ཐར་དུ་གསལ་བ་བཞིན་རྗེ་ཉིད་ཀྱིས་ཀྱང། ལེགས་བཤད་སྙིང་པོ་ལས། འཇམ་དབྱངས་ཞེས་གྲགས་གྲགས་བའི་འཕྲེང་བས་ཀུན་ཁྱབ་ཁྱབ་བདག་དེ་ཡི་ཞབས། །ཤུགས་དྲག་རྒྱུན་མི་ཆད་པའི་དད་པ་ཡིས། །སྙིང་གི་
པདྨའི་ལྟེ་བར་གུས་བསྟེན་པས། །གསུང་རབ་དེ་ཉིད་མཐོང་བའི་རིགས་སྨྲ་དེས། །རྨད་བྱུང་གཏམ་གྱི་སྦྱོར་བ་འདི་བྱས་སོ། །ཞེས་དང། རིམ་ལྔ་གསལ་སྒྲོན་ལས། གང་གི་འཕྲིན་ལས་ཟེགས་མའི་ཆ་ཤས་ཙམ། །སྙིང་ལ་ཞུགས་པ་ཡིས་ཀྱང་རྙེད་དཀའ་པ། །
ཤིན་ཏུ་སྦས་དོན་ལྷང་དེར་གསལ་མཛད་པ། །རྗེ་བཙུན་མཁྱེན་པའི་གཏེར་དེས་བདག་སྐྱོངས་ཤིག་ཅེས་བཀའ་སྩལ་པས་གཙོ་བོར་རྗེ་བཙུན་གྱི་བཀའ་དྲིན་གྱིས་སྤས་དོན་ཟབ་མོ་སོགས་གཟིགས་བར་བསྟན་པ་ལྟར་བླ་མ་གཞན་དང་མགོན་པོ་འཇམ་དབྱངས་
དབྱེར་མེད་དུ་མོས་པ་ཙམ་མ་ཡིན་པར་དངོས་སུ་ཆོས་སྟོན་པའི་བླ་མར་གྱུར་པའི་མགོན་པོ་འཇམ་དབྱངས་ལ་ཕྱག་མཛད་པ་ཡིན་ཞིང། དགོས་པ་ནི་རྩོམ་པ་མཐར་ཕྱིན་པ་སོགས་གནས་སྐབས་མཐར་ཐུག་གི་བཞེད་དོན་བདེ་བླག་ཏུ་འགྲུབ་པའི་ཆེད་དུའོ། །གཉིས་
པ་ནི། ཚད་མ་ཀུན་ལས་བཏུས་པའི་མཆོད་བརྗོད་དུ། ཚད་མར་གྱུར་པ་འགྲོ་ལ་ཕན་བཞེད་པ། །སྟོན་པ་བདེ་གཤེགས་སྐྱོབ་ལ་ཕྱག་བཙལ་ཏེ། །ཞེས་བདག་ཅག་གི་སྟོན་པ་ཚད་མར་གྱུར་པའི་སྒྲུབ་བྱེད་ལ་རྒྱུ་ཕུན་སུམ་ཚོགས་པ་དང་འབྲས་བུ་ཕུན་སུམ་ཚོགས་པ་

[004A]༄༅། །གཉིས་ཀྱི་རྒྱུ་ཕུན་སུམ་ཚོགས་པ་ལ་བསམ་པ་ཕུན་སུམ་ཚོགས་པ་འགྲོ་ལ་ཕན་བཞེད་པའི་ཐུགས་རྗེ་ཆེན་པོ་དང། སྦྱོར་བ་ཕུན་སུམ་ཚོགས་པ་དངོས་བསྟན་བདག་མེད་རྟོགས་པའི་ཤེས་རབ་ལ་སྟོན་པའི་མིང་གིས་བསྟན་པས་མཚོན་
པར་ཕྱིན་དྲུག་གི་ཉམས་ལེན་ལ་སྤྱོད་པ་གཉིས་དང། འབྲས་བུ་ཕུན་སུམ་ཚོགས་པ་ལ་སྤངས་རྟོགས་ཁྱད་པར་གསུམ་ལྡན་གྱི་བདེ་བར་གཤེགས་པ་བརྙེས་པ་དང་ཐར་འདོད་ཀྱི་སྐྱེས་བུ་འཁོར་བའི་སྡུག་བསྔལ་ལས་སྐྱོབ་བར་བྱེད་པའི་འཕྲིན་ལས་ཕུན་སུམ་ཚོགས་
པ་གཉིས་རྣམས་བསྟན་པ་དང་འདྲ་བར་སྐབས་འདིར་ཡང་རྗེ་བཙུན་འཇམ་དཔལ་དབྱངས་དེ་ཉིད་ཐར་འདོད་སླུ་བ་མེད་པའི་ཚད་མའི་སྐྱེས་བུར་སྟོན་བཞེད་ནས་ཐུགས་རྗེ་ཆེན་པོ་ལ་སོགས་པ་བཞིའི་སྒོ་ནས་བསྟོད་པ་སྟེ། དེ་ཡང་སློབ་དཔོན་ཆེན་པོ་ཟླ་བའི་ཞབས་ཀྱི་འཇུག་པ་རང་
འགྲེལ་ལས། ཡང་དག་པར་འཛིན་དུ་འཇུག་པ་ལས་ནི། ཇི་ལྟར་འཕགས་པ་འཇམ་དཔལ་བྱང་ཆུབ་སེམས་དཔར་གྱུར་པ་ཉིད་ཀྱིས་བཅོམ་ལྡན་འདས་ཤཱཀྱ་ཐུབ་པ་དང་དེ་ལས་གཞན་པའི་དེ་བཞིན་གཤེགས་པ་རྣམས་ཆེས་ཐོག་མ་ཁོ་ནར་བྱང་ཆུབ་ཀྱི་སེམས་
ཡང་དག་པར་འཛིན་དུ་བཅུག་པར་འདོན་པ་ཡིན་ནོ། །ཞེས་རྗེ་བཙུན་འཇམ་དཔལ་དབྱངས་བྱང་ཆུབ་སེམས་དཔར་གྱུར་ཟིན་པས་ཐེག་པ་ཆེན་པོའི་དགེ་བའི་བཤེས་གཉེན་མཛད་དེ་བདག་ཅག་གི་སྟོན་པ་ལ་སོགས་པ་ཡང་དང་པོར་ཐུགས་བསྐྱེད་དུ་བཅུག་པར་གསུངས་པ་དང་
འཇམ་དབྱངས་ཀྱི་ཞིང་གི་བཀོད་པ་བསྟན་པའི་མདོ་ལས། འཇམ་དཔལ་གཞོན་ནུར་གྱུར་པ་འདི་ཉིད་དེའི་ཚེ་དེའི་དུས་ན། འཁོར་ལོས་སྒྱུར་བའི་རྒྱལ་པོ་ནམ་མཁའ་ཞེས་བྱ་བར་གྱུར་བ་སྟེ། འཇམ་དཔལ་གཞོན་ནུར་གྱུར་པ་འདིས་བྱང་ཆུབ་ཏུ་སེམས་བསྐྱེད་

[004B] མི་སྐྱེ་བའི་ཆོས་ལ་བཟོད་པ་ཐོབ་ནས་ཀྱང་བསྐལ་པ་གངྒཱའི་ཀླུང་དྲུག་ཅུ་རྩ་བཞིའི་བྱེ་མ་སྙེད་འདས་པར་གྱུར་ཏེ། དེ་ནས་ཉེ་བར་བཟུང་ནས། འདི་དེ་བཞིན་
གཤེགས་པའི་སྟོབས་བཅུ་ཡོངས་སུ་རྫོགས་སོ། །འདི་བྱང་ཆུབ་སེམས་དཔའི་ས་བཅུ་ཐམས་ཅད་ཡོངས་སུ་རྫོགས་སོ། །འདི་སངས་རྒྱས་ཀྱི་ས་ཡོངས་སུ་རྫོགས་སོ། །འདི་སངས་རྒྱས་ཀྱི་ཆོས་ཐམས་ཅད་ཀྱང་ཡོངས་སུ་རྫོགས་ཏེ་བར་འགའ་ཡང་དེས་བདག་བྱང་ཆུབ་
མངོན་པར་རྫོགས་པར་འཚང་རྒྱ་བར་འགྱུར་རམ་མི་འགྱུར་སྙམ་པའི་སེམས་གཅིག་ཀྱང་བསྐྱེད་པར་མ་གྱུར་ཏོ། །རིགས་ཀྱི་བུ། བཅོམ་ལྡན་འདས་དེ་བཞིན་གཤེགས་པ་འབྲུག་སྒྲའི་དབྱངས་ཀྱི་རྒྱལ་པོའི་སྤྱན་སྔར། རྒྱལ་པོ་དེ་དང་ལྷན་ཅིག་ཏུ་བྱང་ཆུབ་ཏུ་
སེམས་བསྐྱེད་པའི་སྲོག་ཆགས་བྱེ་བ་ཕྲག་ཉི་ཤུ་པོ་དེ་དག་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས། ཆོས་ཀྱི་འཁོར་ལོ་བསྐོར་ཏེ་སེམས་ཅན་ཚོད་མེད་གྲངས་མེད་པའི་དོན་དུ་སངས་རྒྱས་ཀྱི་བྱ་བ་
བྱས་ནས། སངས་རྒྱས་ཀྱི་མྱ་ངན་ལས་འདའ་པར་ཡོངས་སུ་མྱ་ངན་ལས་འདས་སོ། །དེ་དག་ཐམས་ཅད་ཀྱང་འཇམ་དཔལ་གཞོན་ནུར་གྱུར་པ་འདིས་སྦྱིན་པ་ལ་ཡང་དག་པར་བཙུད་དོ། །དེ་བཞིན་དུ་ཚུལ་ཁྲིམས་དང། བཟོད་པ་དང། བརྩོན་འགྲུས་དང། བསམ་
གཏན་དང། ཤེས་རབ་ལ་ཡང་དག་པར་བཙུད་དེ། ཐམས་ཅད་ལ་ཡང་བསྙེན་བཀུར་དང་ཡོངས་སུ་སྤྱད་པ་བྱས་སོ། །ཐམས་ཅད་ཀྱིས་དམ་པའི་ཆོས་བཟུང་ངོ། །དེ་བཞིན་གཤེགས་པ་གཅིག་མ་གཏོགས་པ་ནི་སངས་རྒྱས་ཀྱི་ཞིང་འདི་ནས། འོག་གི་

[005A]༄༅། །ཕྱོགས་ལོགས་སུ་སྣགས་རྒྱས་ཀྱི་ཞིང་གངྒའི་ཀླུང་བཞི་ཁྲི་བཞི་སྟོང་གི་བྱེ་མ་སྙེད་འདས་པ་ན། འཇིག་རྟེན་གྱི་ཁམས་སའི་དབྱངས་ཤེས་བྱ་བ་ཡོད་དོ། །དེ་ན་དེ་བཞིན་གཤེགས་པ་སའི་ལྷ་ཞེས་བྱ་བ་བྱང་ཆུབ་སེམས་དཔའི་
དགེ་འདུན་ཚད་མེད་པ་དང། སྐུ་ཚེའི་ཚད་དཔག་ཏུ་མེད་པར་བཞུགས་པ་སྟེ། དེ་ད་ལྟར་ཡང་བཞུགས་ཤིང་འཆོག་ཞེས་སོ། །ཞེས་གངྒའི་ཀླུང་གྲངས་མེད་བ་བརྒྱ་སྟོང་ཕྲག་བདུན་གྱི་བྱེ་མའི་གྲངས་དང་མཉམ་པའི་བསྐལ་པའི་སྔ་རོལ་ན་རྗེ་བཙུན་འཇམ་དཔལ་
དབྱངས་འཁོར་ལོས་སྐྱུར་བའི་རྒྱལ་པོ་ནམ་མཁའ་ཞེས་པར་གྱུར་པའི་ཚེ་དེ་བཞིན་གཤེགས་པ་འབྲུག་སྒྲའི་དབྱངས་ཀྱི་རྒྱལ་པོའི་སྤྱན་ནི་སྔར། འཁོར་བ་མཐའ་མ་མེད་པ་ཡི། །སྔོན་གྱི་མཐའ་མ་ཇི་སྲིད་པ། །དེ་སྲིད་སེམས་ཅན་ཕན་དོན་དུ། །སྤྱོད་པ་དཔག་
ཡས་སྤྱད་པར་བྱ། །འཇིག་རྟེན་མགོན་པོའི་སྤྱན་སྔ་འདིར། །བྱང་ཆུབ་མཆོག་ཏུ་སེམས་བསྐྱེད་དོ། །འགྲོ་བ་ཐམས་ཅད་མགྲོན་གཉེར་ཏེ། །དབུལ་ཞིང་འཕོངས་ལས་འགྲོལ་བར་བྱ། །དེ་རིང་ཕན་ཆད་གལ་ཏེ་ཡང། །བདག་གིས་འདོད་ཆགས་སེམས་བསྐྱེད་ན། །ཕྱོགས་
བཅུ་དག་ན་གང་བཞུགས་བའི། །སངས་རྒྱས་ཐམས་ཅད་བསླུས་པར་གྱུར། །བྱང་ཆུབ་ནམ་ཞིག་ཐོབ་བར་དུ། །ཐ་བའི་སེམས་དང་གནོད་སེམས་དང། །ཕྲག་དོག་དང་ནི་སེར་སྣ་ཡང། །དེ་རིང་ཕྱིན་ཆད་མི་བྱའོ། །ཚངས་པའི་སྤྱོད་པ་བདག་གིས་སྤྱད། །སྡིག་པའི་
འདོད་པ་ཡོངས་སུ་གཏང། །ཚུལ་ཁྲིམས་སྡོམ་དང་ངེས་པ་ལ། །སངས་རྒྱས་རྗེས་སུ་བསླབ་པར་བྱ། །བདག་ནི་བྱང་ཆུབ་རངས་ཚུལ་དུ། །འཚང་རྒྱར་མོས་ཤིང་སྤྲོ་བ་མེད། །ཕྱི་མཐར་ཐུག་གི་བར་དུ་ཡང། །སེམས་ཅན་གཅིག་ཕྱིར་སྤྱད་པར་བྱ། །ཚད་མེད་བསམ་

[005B] །སངས་རྒྱས་ཞིང་ནི་སྤྱད་བར་བྱ། །ཕྱོགས་རྣམས་བཅུ་པོ་ཐམས་ཅད་དུ། །བདག་གི་མིང་ནི་ཐོས་པར་བྱ། །བདག་གིས་བདག་ལ་ལུང་བསྟན་ཏེ། །སངས་རྒྱས་འགྱུར་བར་དོགས་པ་མེད། །བདག་གི་ལྷག་བསམ་རྣམ་པར་དག་བདག་དབང་འདི་ན་
འདྲེན་པ་རྣམས། །ལུས་དང་ངག་གི་ལས་རྣམས་ཀྱང། །རྣམ་པ་ཀུན་ཏུ་བདག་གིས་སྦྱང། །ཡིད་ཀྱི་ལས་ཀྱང་སྦྱང་བར་བྱ། །མི་དགེའི་ལས་ནི་སྤྱད་མི་བྱ། །མ་འོངས་དུས་ན་སངས་རྒྱས་ཏེ། །འཇིག་རྟེན་མགོན་དུ་འགྱུར་ཞེ་ན། །བདེན་པ་དེས་ནི་ས་འདི་ཡང། །རྣམ་པ་
དྲུག་ཏུ་གཡོས་གྱུར་ཅིག་བདག་གིས་བདེན་ཚིག་གང་བརྗོད་པ། །མནོར་ཡང་དག་སྨྲས་ཤེས་ན། །བདེན་བ་དེས་ནི་མཁའ་དབྱིངས་ལས། །སིལ་སྙན་དག་གི་སྒྲ་གྲག་ཤོག་བདག་ལ་གལ་ཏེ་གཡོ་མེད་ཅིང། །དེ་བཞིན་ཐབ་མེད་ཅེན། །མནྡར་བའི་མེ་ཏོག་བཟང། །བདེན་
པ་དེས་ནི་ཆར་དུ་ཕོབ། །ཅེས་འཇུག་སྡོམ་བཟུང་ཞིང་བདེན་ཚིག་དང་བཅས་པ་བརྗོད་པའི་མོད་ལ་བདེན་ཚིག་ཇི་ལྟ་བ་བཞིན་དུ་ཡ་མཚན་རྨད་དུ་བྱུང་བའི་ལྟས་རྣམས་བྱུང་པར་གསུངས་པ་དང། ལྷའི་བུ་བློ་གྲོས་རབ་གནས་ཀྱིས་ཞུས་བའི་མདོ་ལས། འཇམ་དཔལ་ཁྱོད་བདུད་
ཀྱི་དཀྱིལ་འཁོར་ཐམས་ཅད་རྣམ་པར་འཇིག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་འཇུག་གམ། འཇམ་དཔལ་གྱིས་གསོལ་བ། བཅོམ་ལྡན་འདས་སྙོམས་པར་འཇུག་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ་ཁྱོད་ཀྱིས་ཏིང་ངེ་
འཛིན་བསྒྲུབས་བདེ་དེ་བཞིན་གཤེགས་པ་གང་ལས་ཐོབ། ཁྱོད་ཀྱིས་ཏིང་ངེ་འཛིན་དེ་བསྒྲུབས་ནས་ཇི་སྲིད་ཅིག་ལོན། འཇམ་དཔལ་གྱིས་གསོལ་བ། བཅོམ་ལྡན་འདས་གང་གི་ཚེ་བདག་གིས་ཏིང་ངེ་འཛིན་དེ་བསྒྲུབས་པ་དེ་ཐོས་ཤིང། བདག་གིས་ཏིང་ངེ་འཛིན་དེ་བསྒྲུབས་

[006A]༄༅། །བ་དེའི་ཚེ་ན་བཅོམ་ལྡན་འདས་ཀྱིས་བྱང་ཆུབ་ཏུ་ཐུགས་བསྐྱེད་པར་ཡང་མ་གྱུར་ལགས་སོ། །ཞེས་གསུངས་པ་ལྟར་བདག་ཅག་གི་སྟོན་པ་ལ་སོགས་པ་ཐུགས་བསྐྱེད་བའི་ཡང་ཆེས་སྔ་རོལ་ཡུན་རིང་པོ་ཞིག་ནས་སྡུག་བསྔལ་
གསུམ་གྱིས་མནར་བའི་སེམས་ཅན་འཁོར་བབ་ཕལ་པ་རྣམས་ལྟ་ཞོག་རང་ཉིད་གཅིག་པུའི་ཕྱིར་ཐར་ལམ་དུ་ཞུགས་བ་རྣམས་ལའང་བརྩེ་བ་སོགས་མདོར་ན་སེམས་ཅན་ཐམས་ཅད་ལ་བུ་གཅིག་པ་སྡུག་བསྔལ་དྲག་པོས་མནར་བའི་མ་ལ་བུ་སྡུག་བསྔལ་དང་
བྲལ་བར་འདོད་པའི་སྙིང་རྗེ་ཇི་ཙམ་ཡོད་པ་དེ་པས་ཀྱང་ཆེས་ཆེར་ལྷག་པའི་སྙིང་རྗེ་ཆེན་པོ་རྒྱུད་ལ་བསྐྱེད་ནས་ལེགས་པར་གོམས་བར་མཛད་པའི་ཐུགས་རྗེའི་ཆབ་རྒྱུན་ཆད་མེད་ཀྱིས། མདོ་སྡེ་རྒྱན་ལས། སྙིང་རྗེས་ཟིན་པའི་བརྩེར་ལྡན་རྣམས། །ཞི་ལའང་ཡིད་
ནི་མི་གནས་ན། །འཇིག་རྟེན་བདེ་དང་རང་སྲོག་ལ། །ཆགས་པར་འགྱུར་བ་སྨོས་ཅི་དགོས། །ཞེས་གསུངས་པ་ལྟར་རང་གཅིག་པུ་འཁོར་བའི་བདེ་བལྟ་ཞོག་སྡུག་བསྔལ་མཐའ་དག་ཉེ་བར་ཞི་བའི་ཉེར་ཞིའི་དབྱིངས་ཀྱི་བདེ་བ་ཡང་འདོད་པའི་ཡིད་ཀྱི་མེ་དཔུང་
ཀུན་བཅིལ་བསྟེ་གཞོམས་པར་མཛད་དོ། །ཚིག་རྐང་འདིས་རིག་པའི་དབང་ཕྱུག་གིས། སྒྲུབ་བྱེད་ཐུགས་རྗེ་གོམས་ལས་དེ། །ཞེས་སྙིང་རྗེ་ཆེན་པོ་སྟོན་བསླུ་མེད་སངས་རྒྱས་ཀྱི་སྐྱེད་བྱེད་ཀྱི་རྒྱུའི་གཙོ་བོ་དང་ཐུབ་པ་ཐར་འདོད་ཀྱི་སྐྱོབ་པ་ཡིན་པ་བསྒྲུབ་བྱར་
བྱས་ནས་དེ་ཉིད་གཞན་གྱི་ངོར་རིམ་བཞིན་སྒྲུབ་བར་བྱེད་པའི་གཏན་ཚིགས་ཡང་དག་གམ་ཤེས་བྱེད་ཀྱི་མཐར་ཐུག་པ་ཡིན་པར་གསུངས་པ་དེ་ཉིད་བསྟན་པ་ཡིན་ནོ། །དེ་ལྟར་བསམ་པ་ཁྱད་པར་ཅན་སྙིང་རྗེ་ཆེན་པོ་བསྐྱེད་ནས་ལག་ལེན་གྱི་སྦྱོར་བའམ་སྤྱོད་པ་

[006B] དང་པོར་རྟགས་ལམ་བརྟེན་པར་ཁོང་དུ་ཆུད་མི་ནུས་བས་ན་ཟབ་མོའི་རང་བཞིན་ཆོས་ཐམས་ཅད་ཀྱི་གནས་ལུགས་སྟོང་པ་ཉིད་ཇི་ལྟ་བ་བཞིན་དུ་གཟིགས་པའི་ཤེས་རབ་ལ་སློབ་པར་མཛད་ལ། འདིས་ནི་ཚད་མ་མདོར་
སྦྱོར་བ་ཕུན་ཚོགས་བདག་མེད་རྟོགས་པའི་ཤེས་རབ་ལ་སྟོན་པར་གསུངས་པ་དེ་ཉིད་བསྟན་པ་ཡིན་ཞིང། འདི་དག་གིས་བསྟན་པའི་སྦྱོར་བ་ཕུན་ཚོགས་ལ་སྦྱིན་སོགས་ཐབས་ཀྱི་ཆའི་ཉམས་ལེན་ཡོད་མོད་ཀྱང་དངོས་བསྟན་གཙོ་བོ་ཤེས་རབ་ལ་མཛད་པ་ནི། སྤྱོད་
འཇུག་ལས། ཡན་ལག་འདི་དག་ཐམས་ཅད་ནི། །ཐུབ་པས་ཤེས་རབ་དོན་དུ་གསུངས། །ཞེས་གསུངས་པ་ལྟར་སྦྱིན་སོགས་རྒྱ་ཆེ་བའི་ཐབས་ཀྱི་རིམ་པ་རྣམས་གནས་ལུགས་རྟོགས་པའི་ཤེས་རབ་འདི་ཉིད་སྒྲིབ་པའི་གཉེན་པོར་ནུས་པ་མཐུ་ཆེན་དུ་འགྱུར་བའི་
ཆེད་ཁོ་ནར་ཉམས་སུ་བླངས་ནས་སྒྲིབ་གཉིས་འཇོམས་པའི་དངོས་ཀྱི་གཉེན་པོ་ནི་སྟོང་ཉིད་རྟོགས་པའི་ཤེས་རབ་ཀྱིས་བྱེད་པས་སྤྱོད་པའི་གཙོ་བོ་ཡིན་པ་ལ་དགོངས་སོ། །དེ་ལྟར་སྟོང་ཉིད་རྟོགས་པའི་ཤེས་རབ་ཐབས་རྒྱ་ཆེན་པོའི་གྲོགས་དང་བཅས་བསྐལ་པ་གྲངས་མེད་པ་
དུ་མའི་ཡུན་དུ་གོམས་པར་བྱས་པས་ཆོས་ཐམས་ཅད་བདེན་པར་ཀུན་ཏུ་རྟོག་པའི་སྤྲོས་པའི་བདེན་འཛིན་བག་ཆགས་དང་བཅས་བ་ནི་ལུས་ཅན་རྣམས་ཐར་པ་དང་ཐམས་ཅད་མཁྱེན་པའི་གོ་འཕང་དུ་བགྲོད་མི་ནུས་པར་འཆིང་བར་བྱེད་པའི་ཕྱིར་དྲ་བ་དང་འདྲ་བ་དེ་
ཡོངས་སུ་བཅད་པའི་སྤངས་པ་ཁྱད་པར་གསུམ་ལྡན་གྱི་བདེ་བར་གཤེགས་པའི་འབྲས་བུ་ཕུན་སུམ་ཚོགས་པ་བརྙེས་སོ། །འདིར་དངོས་བསྟན་སྤངས་པའི་ཁྱད་པར་ལ་སྦྱར་ཡང། རྟོགས་པ་ཁྱད་བར་གསུམ་ལྡན་བརྙེས་པ་ཡང་དོན་གྱིས་འཕངས་པས་ལུགས་

[007A]༄༅། །འབྱུང་དང་ལུགས་ལྡོག་གཉིས་ཀའི་སྐབས་ནས་དངོས་བསྟན་གྱི་བདེ་བར་གཤེགས་པ་དེ་ཉིད་ཡིན་པར་བསྟན་པ་ཡིན་ནོ། །རྣམ་འགྲེལ་ལས། སྐྱོབ་པ་ཉིད་གཟིགས་ལམ་གསུང་བ། །ཞེས་གསུངས་པ་ལྟར་བདེན་
པ་བཞིའི་གནས་ལུགས་ཕྲ་རགས་རྟོགས་པའི་ལམ་རང་ཉིད་ཀྱིས་མངོན་སུམ་དུ་བྱས་ནས་གཟིགས་པ་གང་ཡིན་པ་དེ་འགྲོ་བ་རྣམས་ཀྱི་རྒྱུད་ལ་བསྐྲུན་པར་བྱ་བའི་ཕྱིར་དུ་ཆོས་སྟོན་པ་ལ་སོགས་པ་གཞན་ལ་ཕན་པའི་འཕྲིན་ལས་ཀྱི་ཁུར་ཆེན་པོ་འཁོར་
བ་མ་སྟོངས་ཀྱི་བར་དུ་སྐྱོང་ལ་མེད་པར་ཐུགས་ཀྱིས་ཁྱེར་བར་མཛད་ལ་འདིས་ནི་སྐྱོབ་པ་བསྟན་ཏོ། །དེ་ལྟར་རྒྱུ་འབྲས་ཀྱི་ཡོན་ཏན་ཕུན་སུམ་ཚོགས་པའམ་མཁྱེན་བརྩེ་ནུས་གསུམ་གྱི་ཡོན་ཏན་དང་ལྡན་པས་ན་འགྲོ་བ་ཀུན་སྐྱོབ་ནུས་པ་དང། ངེས་པར་
སྐྱབས་མཛད་པ་དང་སྐྱབས་སུ་འོས་པས་བསླུ་བ་མེད་པའི་ཚད་མར་གྱུར་པ་ལྷག་པའི་ལྷ་རྗེ་བཙུན་འཇམ་དཔལ་དབྱངས་དེར་ཡིད་གཞན་དུ་མ་ཡེངས་པར་གཏད་དེ་ཡོན་ཏན་མཐོང་ནས་དང་བསྐྱེད་པ་སོགས་ཀྱི་དད་པའི་རླུང་གིས་བསྐྱོད་པའི་མཐུས་རང་དབང་
མེད་པར་འོག་ནས་འབྱུང་བའི་བསྟོད་ཚིག་གི་མེ་ཏོག་འཐོར་བ་ལ་ཞེས་བསྟེ་ཡོན་ཏན་བཤད་པའི་སྒོ་ནས་མཆོད་བརྗོད་དང་བསྟོད་ཚིག་རྩོམ་པར་དམ་བཅའ་བ་གཉིས་ཀ་བསྟན་ཏོ། །གཉིས་པ་ལ་བཞི། མཁྱེན་པར་གསོལ་པ། བསྟོད་དགོས་པའི་རྒྱུ་
མཚན། དེ་ལ་བརྟེན་ནས་བསྟོད་པ་ལ་སྤྲོ་བསྐྱེས་པའི་ཚུལ། བསྟོད་པ་དངོས་སོ། །དང་པོ་ནི། ཇི་ལྟར་ནམ་མཁའ་གཡའ་དག་པ་ལ་ཉིན་མོར་བྱེད་པ་ཉི་མའི་དཀྱིལ་འཁོར་འཆར་ཀ་མའི་དམར་སེར་མདངས་ཀྱིས་རབ་ཏུ་འཁྱུད་པའི་ལྷུན་ཏེ་བརྗིད་ཆགས་

[007B]
ཙམ་བདག་གིས་བསྟོད་བར་བྱེད་པ་འདི་ལ་དགོངས་ཤིག་གཉིས་པ་ནི། རྗེ་བཙུན་ཁྱོད་ལ་བསྟོད་དགོས་པའི་རྒྱུ་མཚན་གང་ཞེ་ན། ཕྱོགས་བཅུ་མ་ལུས་པའི་ཞིང་དུ་འབད་པས་བཙལ་ན་ཡང་མགོན་པོ་འཇམ་དབྱངས་ཁྱོད་མཁྱེན་བརྩེ་ནུས་གསུམ་དང། སྐུ་གསུང་
ཐུགས་གསུམ་ལ་སོགས་པའི་ཡོན་ཏན་ཐམས་ཅད་ཡོངས་སུ་རྫོགས་པས་སྐྱབས་ཀྱི་འོས་སུ་གྱུར་ཅིང། ཁྱད་པར་ཇི་ལྟ་བ་དང་ཇི་སྙེད་པའི་ཤེས་བྱའི་ཡུལ་ལ་རྣམ་འབྱེད་ཀྱི་སྣང་བསྟེར་བར་བྱེད་པའི་ཤེས་རབ་ཀྱི་ལྷ་བླ་ན་མེད་པ་ཡིན་པའི་ཕྱིར་ཁྱོད་ལས་གཞན་
པའི་སྐྱབས་བཟང་པོ་རྙེད་རྒྱུ་མ་མཆིས་པས་རྒྱུ་མཚན་དེ་ཡི་ཕྱིར་ན་ཐར་འདོད་ཀྱི་སྐྱེས་བུ་བདག་གི་ཡིད་མགོན་པོ་ཁྱོད་ཀྱི་རྗེས་སུ་དགའ་བ་དང་གུས་པས་ཕྱོགས་པ་ནི་དཔེར་ན་ཉི་མའི་རེག་པས་གདུངས་པའི་གླང་ཆེན་ཤིན་ཏུ་བསིལ་ཞིང་ཡིད་དུ་འོང་བའི་པདྨའི་
མཚོར་དགའ་བས་འཇུག་པ་བཞིན་ནོ། །གསུམ་པ་ནི། མགོན་པོ་ཁྱོད་ཀྱི་ཡོན་ཏན་དང་ཁྱད་པར་ཤེས་ནས་གཞན་དུ་མི་སྨྲ་བའི་སྒོ་ནས་སྐྱབས་སུ་གསོལ་ཞིང་དད་གུས་ཀྱིས་ཉེ་བར་ཕྱོགས་པ་དེའི་ཕྱིར་ཁྱོད་ཀྱི་ཡོན་ཏན་བརྗོད་པ་ལ་བདག་བློ་བཟང་གྲགས་པ་ནི་
དཔེར་ན་ཡིད་ལ་རེ་བའི་དགོས་འདོད་ཅི་དང་ཅི་ཡོད་པ་ཐམས་ཅད་སྐོང་བར་བྱེད་པ་ཡི་གཏོང་བ་སྦྱིན་པས་མཛེས་པའི་སྦྱིན་བདག་མཐོང་བ་ན་འདོད་བྱའི་དོན་གྱི་འབྱོར་བས་དམན་བསྟེ་བྲལ་བའི་སློང་མོ་བདག་དགའ་བ་བཞིན་དུ་ཡིད་སྤྲོ་བ་ཆེན་པོ་སྐྱེས་པར་གྱུར་ཏོ་

[008A]༄༅། །བཞི་པ་ལ་གསུམ། སྐུ་ལ་བསྟོད་པ། གསུང་ལ་བསྟོད་པ། ཐུགས་ལ་བསྟོད་བའོ། །དང་པོ་ལ་གསུམ། མཚན་དཔེ་སོགས་ཀྱི་ཡོན་ཏན་བརྗོད་པའི་སྒོ་ནས་རྒྱས་པར་བསྟོད་པ་དང། སངས་རྒྱས་ཐུན་མོང་མ་ཡིན་པའི་གཟུགས་
སྐུའི་ཡོན་ཏན་མདོར་བསྡུས་ཏེ་བརྗོད་པའི་སྒོ་ནས་བསྟོད་པ་དང། དེ་ལྟར་བསྟོད་པའི་དགེ་བ་བསྔོ་བའོ། །དང་པོ་བཤད་པ་ལ་གཉིས་སྤྱིའི་དོན་དང། ཚིག་གི་དོན་ཏོ། །དང་པོ་ནི། སྐབས་འདིར་མཚན་སུམ་ཅུ་རྩ་གཉིས་ལས་གསུང་གི་ཡོན་ཏན་ཚངས་དབྱངས་
ལྟ་བུ་མ་གཏོགས་པའི་གཞན་མ་སུམ་ཅུ་རྩ་གཅིག་ཡོངས་སུ་རྫོགས་པ་དང། དཔེ་བྱད་ཀྱི་ཡོན་ཏན་ཡང་གཙོ་ཆེ་བདུ་མའི་སྒོ་ནས་བསྟོད་པར་མཛད་པའི་མཚན་སུམ་ཅུ་རྩ་གཉིས་ནི། མངོན་པར་རྟོགས་པའི་རྒྱན་ལས། ཕྱག་ཞབས་འཁོར་ལོས་མཚན་
དང་རུས་སྦལ་ཞབས། །ཞེས་པ་ནས། འདྲ་བ་འདི་དག་སུམ་ཅུ་རྩ་གཉིས་མཚན། །ཞེས་པའི་བར་གྱིས་བསྟན་པ་ལྟར་ཕྱག་ཞབས་འཁོར་ལོས་མཚན་པ་དང། ཞབས་མཐིལ་མཉམ་པ་དང། སེར་མོ་དྲ་བས་འབྲེལ་བ་དང། ཕྱག་ཞབས་
གཞོན་ཤ་ཆགས་ཤིང་འཇམ་པ་དང། སྐུའི་བདུན་མཐོ་བ་དང། སོར་མོ་རིང་བ་དང། རྟིང་པ་ཡངས་པ་དང། སྐུ་ཆེ་ཞིང་དྲང་བ་དང། ལོང་བུ་མི་མངོན་པ་དང། བ་སྤུ་གྱེན་དུ་ཕྱོགས་པ་དང། བྱིན་པ་ཨེ་ན་ཡ་ལྟ་བུ་དང། ཕྱག་རིང་བ་དང། འདོམས་
ཀྱི་སྦབ་སྦུབས་སུ་ནུབ་པ་དང། ལྤགས་པའི་མདོག་གསལ་བ་དང། སྤགས་པ་འཇམ་པ་དང། སྤུ་རེ་རེ་ནས་སྐྱེས་ཤིང་གཡས་ཕྱོགས་སུ་འཁྱིལ་བ་དང། མཛོད་སྦུ་དང། རོ་སྟོད་སེང་གེ་འདྲ་བ་དང། དཔུང་འགོ་ཟླུམ་པ་དང། ཐལ་གོང་

[008B] རོ་བྲོ་བ་མཆོག་དང། སྐུ་ཆུ་ཞེང་གབ་ས་དང། གཙུག་ཏོར་དང། ལྗགས་རིང་བ་དང། ཚངས་པའི་དབྱངས་དང། འགྲམ་པ་སེང་གེའི་འདྲ་བ་དང། ཚེམས་དཀར་བ་དང། ཚེམས་མཉམ་པ་དང། ཚེམས་ཐགས་པ་ཟད་པ་དང། གྲངས་
བཞི་བཅུ་ཐམ་བ་ཚང་བ་དང། སྤྱན་མཐོན་མཐིང་དང། ཁྱུ་མཆོག་གི་རྫིམ་ལྟ་བུ་སྟོ་སུམ་ཅུ་རྩ་གཉིས་ནི་ཤེར་ཕྱིན་གྱི་མདོ་ནས་བཤད་པ་ལྟར་ཡིན་ལ། ཡང་ཐེག་པ་ཆེན་པོའི་བསྟན་བཅོས་རྒྱུད་བླ་མ་ལས། བུ་མོ་རིན་ཆེན་གྱིས་ཞུས་པའི་མདོའི་རྗེས་
སུ་འབྲངས་ནས། ལེགས་གནས་འཁོར་ལོས་མཚན་པ་དང། །ཡངས་ཤིང་ཞབས་ལོང་མི་མངོན་དང། །སོར་མོ་རིང་དང་ཕྱག་ཞབས་ནི། །དྲ་བ་ཡིས་ནི་འབྲེལ་བ་དང། །ལྤགས་འཇམ་གཞོན་ཤ་ཅན་ལེགས་ཉིད། །སྐུ་ནི་བདུན་དག་མཐོ་བ་དང། །
བྱིན་པ་ཨེཎ་ཡ་འདྲ་གསང། །གླང་པོ་བཞིན་དུ་སྦུབས་སུ་ནུབ། །རོ་སྟོད་སེང་གེ་འདྲ་བ་དང། །ཐལ་གོང་བར་མེད་རྒྱས་པ་དང། །དཔུང་འགོ་ལེགས་ཟླུམ་ཕྱག་འཇམ་དང། །ཟླུམ་ཞིང་མཐོ་དམན་མེད་པ་དང། །ཕྱག་རིང་ཡོངས་སུ་དག་པའི་སྐུ། །འོད་
ཀྱི་དཀྱིལ་འཁོར་དང་ལྡན་དང། །མགྲིན་བ་དྲི་མེད་དུང་འདྲ་དང། །འགྲམ་པ་རི་དྭགས་རྒྱལ་པོ་འདྲ། །ཚེམས་ནི་བཞི་བཅུ་མཉམ་པ་དང། །རབ་ཏུ་དྭངས་དང་ཚེམས་ཚེགས་བཟང། །རྣམ་དག་ཚེམས་མཉམ་ཉིད་དང་ནི། །མཆེ་བ་རབ་མཆོག་དཀར་
བ་ཉིད། །ལྗགས་རིང་མཐའ་མེད་བསམ་མེད་དང། །རོ་བྲོ་བ་ཡི་མཆོག་ཉིད་དང། །རང་བྱུང་ཀ་ལ་པིངྐ་ཡི། །སྒྲ་དང་ཚངས་པའི་དབྱངས་ཉིད་དང། །སྤྱན་བཟང་ཨུཏྤལ་ཁྱུ་མཆོག་རྫི་འདྲ་དང། །ཞལ་མཛེས་དྲི་མེད་མཛོད་སྤུ་དཀར་ལྡན་དང། །

[009A]༄༅། །གཙུག་ཏོར་དབུར་ལྡན་དག་ཅིང་སྲབ་པ་དང། །ལྤགས་པ་གསེར་གྱི་མདོག་ལྡན་སེམས་ཅན་མཆོག་བ་སྤུ་ལེགས་ཕྲ་འཇམ་ཞིང་རེ་རེ་ནས། །སྐུ་ཡི་གྱེན་དུ་གཡས་ཕྱོགས་འཁྱིལ་བ་དང། །དབུ་སྐྲ་དྲི་མེད་རིན་
ཆེན་མཐོན་མཐིང་བཞིན། །ནྱ་གྲོ་རྫོགས་པའི་ལྗོན་ཤིང་དཀྱིལ་འཁོར་འདྲ། །སྲེད་མེད་བུ་ཡི་སྟོབས་མངའ་མཁྲེགས་པའི་སྐུ། །ཀུན་ཏུ་བཟང་པོ་དཔེ་མེད་དྲང་སྲོང་ཆེ། །བསམ་མི་ཁྱབ་འབར་སུམ་ཅུ་རྩ་གཉིས་པོ། །འདི་དག་སྟོན་བས་མི་དབང་
མཚན་དུ་གསུངས། །ཞེས་གསུངས་པ་ལ་རྩ་བའི་དངོས་ཟིན་གྱི་གྲངས་སུམ་ཅུ་རྩ་གཉིས་ལས་ལྷག་པ་བྱུང་ཡང། ཕན་ཚུན་དུ་བསྡུས་ནས་འཇོག་ཅིང། དེའི་ཕལ་ཆེར་སྔ་མ་དང་འདྲ་བ་ལ། སྐུ་འོད་ཀྱི་དཀྱིལ་འཁོར་དང་ལྡན་པ་དང། མགྲིན་
པ་དྲི་མེད་དབྱིབས་དུང་དང་འདྲ་བ་གཉིས་སྔ་མར་མ་འབྱུང་བའི་མཚན་སོ་སོར་བགྲང་བར་བྱ་བ་ཡིན་ལ། གཞན་ཡང་རྒྱལ་ཚབ་ཐམས་ཅད་མཁྱེན་པའི་རྒྱུད་བླ་དར་ཊཱིཀ་ཏུ། མདོ་སྡེ་ཁ་ཅིག་ནས་སྐུ་བདུན་མཐོ་བ་མེད་པར་ལྤགས་པ་དག་ཅིང་སྲབ་པ་
དང༑ གསེར་གྱི་མདོག་འདྲ་བ་གཉིས་སུ་ཕྱེ་ནས་སུམ་ཅུ་རྩ་གཉིས་སུ་བཤད་དོ། །ཞེས་དང། བྱང་སར་ཚངས་པའི་དབྱངས་དང་ལྡན་པ་དང། བྱ་ཀ་ལ་པིང་ཀ་བཞིན་གསུང་ཡིད་དུ་འོང་ཞིང། གསུང་གི་གདངས་རྔ་སྒྲ་ལྟ་བུ་ཞེས་བ་ཙམ་མ་གཏོགས་
ལྷག་མ་སོ་གཅིག་མངོན་རྟོགས་རྒྱན་དང་འདྲ་བར་གསུངས་པ་སོགས། མདོ་སྡེ་དང་དེའི་རྗེས་འབྲང་གི་བསྟན་བཅོས་ཚད་ཐུབ་དག་ལས་འདྲེན་ཚུལ་མི་འདྲ་བ་དུ་མ་ཞིག་འབྱུང་བ་ལས་འདི་མངོན་རྟོགས་རྒྱན་ནས་གསུངས་པ་དང་མཐུན་པས་དེ་སོ་སོའི་

[009B] མཚན་དེ་དག་འགྲུབ་བྱེད་ཀྱི་སོ་སོའི་ཐུན་མོང་མ་ཡིན་པའི་རྒྱུ་ལ་ཡང་བཤད་ཚུལ་མེ་འདྲ་སྟེ། ཕར་ཕྱིན་འགྲེལ་བ་དོན་གསལ་ལས། སྔོན་སློབ་ལམ་གྱི་དུས་སུ་བླ་མ་ལ་བསུ་སྐྱེལ་དང་གཡོག་འཁོར་བྱིན་
པ་སོགས་ལས་ཕྱག་ཞབས་འཁོར་ལོས་མཚན་པ་དང། སྡོམ་པ་གསུམ་ལ་སོགས་པ་ཁས་བླངས་པའི་ཡི་དམ་བརྟན་པར་བྱས་པས་ཞབས་མཐིལ་མཉམ་པ་དང། བསྡུ་བ་བཞི་བསྟེན་པར་མཛད་པས་སོར་མོ་དྲ་བས་འབྲེལ་བ་དང། བཟའ་བཅའ་ལ་སོགས་
པ་གྱ་ནོམ་པ་བྱིན་པས་ཕྱག་ཞབས་འཇམ་ཞིང་གཞོན་ཤ་ཆགས་པ་དང། བལྡག་པ་ལ་སོགས་པ་གྱ་ནོམ་པ་བྱིན་པས་སྐུའི་བདུན་མཐོབ་དང། བསད་པར་བྱ་བའི་གང་ཟག་བཅིངས་པ་སོགས་ལས་ཐར་བར་བྱས་པས་སོར་མོ་རིང་བ་དང། གཞན་གྱི་སྲོག་
བསྲུངས་ཏེ་འཚོ་བའི་ཐབས་ཀྱིས་ཕན་བཏགས་པས་རྟིང་པ་ཡངས་པ་དང། སྲོག་གཅོད་པ་སྤངས་པས་སྐུ་ཆེ་ཞིང་དྲང་བ་དང། སྦྱིན་སོགས་དགེ་བའི་ཆོས་རང་གིས་ཡང་དག་པར་བླངས་པས་ལོང་བུ་མི་མངོན་པ་དང། དགེ་བ་ཡང་དག་བ་བླངས་བ་གཞན་
ལ་སྤེལ་བས་བ་སྤུ་གྱེན་དུ་ཕྱོགས་པ་དང། བཟོ་དང་གསོ་བ་རིག་པ་སོགས་གུས་པས་གཞན་ལ་བྱིན་བས་བྱིན་པ་ཨེ་ནེ་ཡ་ལྟ་བུ་དང། སློང་བ་པོའི་སྐྱེ་བོ་ཕྱིར་སྤངས་ཕ་མ་བྱས་པས་ཕྱག་རིང་ཞིང་མཛེས་པ་དང། གྲགས་དང་མཛའ་བ་ཤེས་སོགས་བྱེ་བ་
འདུམས་བར་བྱས་པ་དང་མཛའ་བ་དབྱེ་བར་མ་བྱས་པ་དང་གཞན་གྱི་གསང་ཚིག་བསྲུངས་པས་འདོམས་ཀྱི་སྦ་བ་སྦུབས་སུ་ནུབ་པ་དང། གདིང་བ་གྱ་ནོམ་པ་བྱིན་པས་ལྤགས་པའི་མདོག་གསལ་བ་དང། ཁང་བཟང་སོགས་བྱིན་པས་ལྤགས་པ་འཇམ་

[010A]༄༅། །པ་དང། འདུ་འཛི་དང་རྣམ་གཡེང་སོགས་སྤངས་པས་སྤུ་རེ་རེ་ནས་སྐྱེས་ཤིང་གཡས་ཕྱོགས་སུ་འཁྱིལ་བ་དང། བླ་མ་དང་ཕ་མ་སྐྱེ་བོ་གོང་མ་ཐམས་ཅད་གནས་ཇི་ལྟ་བ་བཞིན་དུ་བཀུར་བས་མཛོད་སྤུ་དང། གང་ཟག་
གཞན་ཁ་དྲག་གི་ཚིག་གིས་ཁྱད་དུ་མ་བསད་པས་རོ་སྟོད་སེང་གེ་འདྲ་བ་དང། གཞན་གྱིས་ལེགས་པར་སྨྲས་པའི་ཚིག་ལ་ཉན་ཏེ་དེ་བཞིན་དུ་བྱས་པས་དཔུང་འགོ་ཟླུམ་པ་དང། སྨན་དང་སྨན་པ་སོགས་བྱིན་བས་ཐལ་གོང་རྒྱས་པ་དང། ནད་པའི་
གཡོག་དང་རིམ་གྲོ་སོགས་བྱས་པས་རོ་བྲོ་བ་མཆོག་དང། ནགས་ཚལ་དང་ཀུན་དགའ་ར་བ་དང་སྐྱེད་ཚལ་སོགས་བྱས་ནས་གཞན་ཡང་དག་པར་ལེན་དུ་བཅུག་པས་ཆུ་ཞེང་གབ་པ་དང། གཙུག་ལག་ཁང་དང་ཁང་བཟང་སོགས་བྱིན་པས་དབུའི་
གཙུག་ཏོར་དང། ཚིག་འཇམ་པོ་དང་སྙན་ལ་མཉེན་པ་སོགས་གསུངས་པས་ལྗགས་རིང་བ་དང། སེམས་ཅན་རང་རང་གི་སྐད་དང་མཐུན་པར་དམ་པའི་ཆོས་གོ་བར་བྱས་པས་ཚངས་པའི་དབྱངས་དང། ཚིག་ཀྱལ་པ་སྤངས་པས་འགྲམ་པ་སེང་གེའི་
འདྲ་བ་དང། སྐྱེ་བོ་ཐམས་ཅད་ལ་བཀུར་བ་དང་བསྔགས་པ་སོགས་བྱས་པས་ཚེམས་དཀར་བ་དང། ལོག་འཚོ་ལྔ་སྤངས་པས་ཚེམས་མཉམ་པ་དང། བདེན་པའི་ཚིག་ཀུན་ཏུ་སྤྱད་པས་ཚེམས་ཐགས་བཟང་བ་དང། ཕྲ་མ་སྤངས་པས་ཚེམས་བཞི་
བཅུ་ཚང་བ་དང། སེམས་ཅན་ཐམས་ཅད་ལ་བུ་གཅིག་པ་ལྟར་བལྟས་པས་སྤྱན་མཐོན་མཐོང་དང། སེམས་ཅན་ལ་ཁོང་ཁྲོ་དང་ཆགས་པ་སོགས་མེད་པར་བལྟས་པས་ཁྱུ་མཆོག་གི་རྫིམ་ལྟ་བུ་རྣམས་འགྲུབ་པར་གསུངས་པ་ནི་ཡུམ་ཕར་མའི་རྗེས་

[010B] ཡུམ་གྱི་མདོར་འགྲེལ་པར་དངོས་སུམ་བསྡུས་པའི་རྒྱུ་མི་འདྲ་བ་གཞན་ཁ་ཤས་ཀྱང་འབྱུང་ལ། རྒྱུའི་དགེ་རྩ་དེ་རྣམས་གྲངས་མེད་གསུམ་གྱི་ཡུན་དུ་གོམས་དགོས་པ་ནི་ཐམས་ཅད་འདྲའོ། །རིན་ཆེན་འཕྲེང་བར་གསུངས་པའི་
མཚན་འགྲུབ་བྱེད་ཀྱི་རྒྱུ་རྣམས་ཀྱང་ཕལ་ཆེར་སྔ་མ་དག་དང་འདྲ་ཞིང། འཚོ་མེད་གསད་པ་ཐར་བྱས་པས། །སྐུ་མཛེས་དྲང་ཞིང་ཆེ་བ་དང། །ཚེ་རིང་སོར་མོ་རིང་པ་དང། །རྟིང་པ་ཡངས་པ་དག་ཏུ་འགྱུར། །ཞེས་གསད་བྱ་ཐར་བར་བྱས་པས་སྐུ་ཆེ་ཞིང་དྲང་
བ་སོགས་ཀྱི་མཚན་དང། ཚེ་རིང་པོར་འགྱུར་བ་དང། རིག་པ་དང་བཟོ་ལ་སོགས་པའི་ལས་གུས་པར་བྱིན་པ་དང་ལེན་པར་བྱས་པས་བྱིན་པ་ཨེ་ནེ་ཡ་ལྟ་བུ་དང། ཡིད་རྣོ་ཞིང་ཤེས་རབ་ཆེན་པོར་འགྱུར་བ་གསུངས་པ་སོགས་རྒྱུ་དེ་དག་ལས་མཚན་བཟང་
ལས་གཞན་པའི་འབྲས་བུ་འབྱུང་བ་འགའ་ཡང་ཞར་བྱུང་དུ་གསུངས་ལ། བྱང་སར་མཚན་གྱི་རྒྱུ་རྒྱས་པར་མཚན་གྱི་མདོ་ལས་གསུངས་པ་དྲངས་པ་ནི། ཚུལ་ཁྲིམས་དང། བརྟུལ་ཞུགས་དང། བཟོད་པ་དང། གཏོང་བ་རྣམས་ལ་ཤིན་ཏུ་གནས་
པས་ནི་ཞབས་ཤིན་ཏུ་གནས་པ་བརྙེས་སོ། །འགྲོ་བ་དང་འོང་བ་ལ་སོགས་པ་ཡོངས་སུ་གཡོ་བ་ལས་བརྟེན་ཏེ། ཕ་མ་ལ་བསྙེན་བཀུར་སྣ་ཚོགས་བྱས་པ་དང། རྣམ་པ་སྣ་ཚོགས་ཀྱིས་སེམས་ཅན་གནོད་པ་ལས་བསྲུངས་པས་ནི། ཕྱག་དང་ཞབས་
འཁོར་ལོའི་མཚན་དང་ལྡན་པ་བརྙེས་སོ། །གཞན་ལ་རྣམ་པར་འཚེ་བ་དང། མ་བྱིན་པར་ལེན་པ་སྤངས་པ་དང། བླ་མ་རྣམས་ལ་གུས་པར་སྨྲ་བ་དང། ཕྱག་འཚལ་བ་དང། མངོན་དུ་ལྡང་བ་དང། ཐལ་མོ་སྦྱོར་ཞིང་འདུད་པའི་ལས་བྱས་ཏེ་གཞན་

[011A]༄༅། །དག་གི་ཡིད་མགུ་བར་བྱས་པ་དང། དགའ་བའི་ལོངས་སྤྱོད་ཉམས་པར་མ་བྱས་པ་དང། ང་རྒྱལ་ངེས་པར་བཅོམ་པས་ནི། སྐྱེས་བུ་ཆེན་པོའི་མཚན་སོར་མོ་རིང་བ་བརྙེས་སོ། །ལས་གསུམ་པོ་གང་དག་གིས་སྐྱེས་བུ་
ཆེན་པོའི་མཚན་གསུམ་པོ་དེ་དག་བསྟན་པ་དེ་དག་ཐམས་ཅད་དག་གིས་ནི་ཞབས་ཀྱི་རྟིང་པ་ཡངས་པ་བརྙེས་ཏེ། དེ་ལ་མཚན་གསུམ་པོ་དེ་དག་བརྟེན་པའི་ཕྱིར་རོ། །བསྡུ་བའི་དངོས་པོ་བཞིས་བླ་མ་རྣམས་བསྡུས་པས་ནི། ཕྱག་དང་ཞབས་དྲ་
བས་འབྲེལ་བ་བརྙེས་སོ། །བླ་མ་རྣམས་ལ་སྣུམ་བཀུ་མཉེ་བ་དང། དྲིལ་བ་དང། ཁྲུས་དང། གོས་བྱིན་པས་ནི། ཕྱག་དང་ཞབས་འཇམ་ཞིང་གཞོན་ཤ་ཆགས་པ་བརྙེས་སོ། །དགེ་བའི་ཆོས་རྣམས་ལ་ཆོག་མི་ཤེས་ཤིང། དགེ་བའི་ཆོས་རྣམས་
གོང་ནས་གོང་དུ་སྤེལ་བས་ནི། ཞབས་འབར་འབུར་མེད་པ་བརྙེས་སོ། །ཇི་ལྟ་བ་བཞིན་དུ་ཆོས་བླངས་ཤིང་ཀུན་ཆུབ་པར་བྱས་ནས། གཞན་དག་ལ་བསྟན་པ་དང། གཞན་དག་གི་འཕྲིན་པ་ལེགས་པར་བྱས་པས་ནི། བྱིན་པ་རི་དྭགས་ཨེ་ནེ་ཡའི་
ལྟ་བུ་བརྙེས་སོ། །གོ་རིམ་བཞིན་དུ་ཆོས་ཡང་དག་པར་བསྟན་པས་ཚུལ་གནས་པར་བྱས་བ་དང། ལུས་དང་ངག་དང་ཡིད་ཀྱི་སྡིག་པའི་ལས་ལེགས་པར་བསྡམས་ཤིང་དེར་མི་གཞོལ་བ་དང། ནད་པ་རྣམས་ལ་ནད་གཡོག་བྱས་ཤིང་སྨན་བྱིན་
པ་དང། ནད་ཀྱིས་ཐེབས་པ་གསོ་བ་དང། ཟས་ཀྱི་ཚོད་ཤེས་པ་དང། འདོད་པ་རྣམས་ལ་མི་གཞོལ་བས་ནི། སྐུ་མ་བཏུད་པ་བརྙེས་སོ། །གཞན་དག་གིས་སྤངས་པའི་སེམས་ཅན་རྣམས་ཆོས་བཞིན་དུ་མཐུན་པར་བསྡུས་པ་དང། ངོ་ཚ་དང་

[011B] གོས་བྱིན་པས་ནི་འདོམས་ཀྱི་སྦ་བ་སྦུབས་སུ་ནུབ་པ་བརྙེས་སོ། །བདག་ཉིད་ཀྱི་ལུས་དང་ངག་དང་ཡིད་བསྡམས་པ་དང། བླང་བ་དང་ཁ་ཟས་ཀྱི་ཚོད་ཤེས་པ་དང། ནད་པ་རྣམས་ལ་སྨན་བྱིན་ཏེ་
ལས་ཡང་བ་དང། བླང་བ་དང། འོངས་སྤྱོད་མ་འོས་པ་ལ་མ་འཇུག་པ་དང། ཁམས་མ་སྙོམས་པ་མཐུན་པར་བྱས་པས་ནི་ཤིང་ནྱ་གྲོ་དྷ་ལྟར་ཆུ་ཞེང་གབ་པ་བརྙེས་སོ། །ལས་གང་གིས་ཞབས་ལོང་བུའི་ཚིགས་འབར་འབུར་མེད་པ་
བརྙེས་པ་དེ་ཉིད་ཀྱིས་ནི། སྐུའི་སྤུ་གྱེན་དུ་ཕོགས་པ་བརྙེས་སོ། །བདག་ཉིད་ཀྱིས་དགེ་བ་སྤྱད་པ་དང། མཁས་པ་དང་ཤེས་པ་ལ་བསྟན་པ་དང། ཆ་ཕྲ་བའི་དོན་ལ་སེམས་པ་དང། བླ་མ་རྣམས་ཀྱི་གནས་ཀྱི་དོར་བྱས་པ་དང། མཉེ་ཞིང་དྲིལ་
བ་དང། ཁྲུས་བྱས་ཏེ་གཅིག་པུ་གནས་པ་དང། བཤེས་གཉེན་གཅིག་ལ་བསྟེན་པ་དང། ཆ་ཕྲ་བའི་དོན་ལ་འཇོག་པ་དང། རྩྭ་དང་ལོ་མ་ལ་སོགས་པའི་ཉལ་ཉིལ་བསལ་བ་དང། གློ་བུར་གྱི་དྲི་མ་བསལ་བས་ནི་སྤུ་རེ་རེ་ནས་སྐྱེ་ཞིང་
གཡས་སུ་འཁྱིལ་བ་བརྙེས་སོ། །ཡིད་དུ་འོང་ཞིང་དགའ་བར་བྱེད་པའི་ཟས་དང་སྐོམ་དང་གོས་དང་རྒྱན་ལ་སོགས་པ་ལུས་ཀྱི་ཡོ་བྱད་བྱིན་པ་དང། ཁྲོ་བ་མེད་པས་ན་སྐུ་མདོག་གསེར་འདྲ་ཞིང་འོད་འདོམ་གང་དང་ལྡན་པ་བརྙེས་སོ། །ལས་
གང་གིས་སྤུ་རེ་རེ་ནས་སྐྱེ་ཞིང་གཡས་སུ་འཁྱིལ་བ་བསྟན་པ་དེ་ཉིད་ཀྱིས་ནི་ལྤགས་པ་སྲབ་ཅིང་འཇམ་པ་བརྙེས་པ་རིག་པར་བྱའོ། །ཟས་དང་སྐོམ་མང་པོ་གྱ་ནོམ་པ་ཕལ་པོ་ཆེས་སྐྱེ་བོའི་ཚོགས་མང་བོ་ཚིམ་པར་བྱས་པས་ནི། སྐུའི་བདུན་

[012A]༄༅། །མཐོ་བ་བརྙེས་སོ། །སེམས་ཅན་རྣམས་ཀྱི་ཆོས་ཀྱི་བྱ་བ་བྱང་ངོ་ཅོག་ལ་གཙོ་བོར་གནས་པ་དང། །ང་རྒྱལ་མི་བྱེད་པ་དང། བརླང་བར་མི་བྱེད་པ་དང། སེམས་ཅན་རྣམས་གནོད་པ་ལས་ནི་བཟློག་ཡན་པ་ལ་
ནི་བཙུན་དེ་སེམས་ཅན་གྱི་དོན་དག་ལ་སེང་གེ་བཞིན་ཏུ་བརྟུལ་བའི་ངང་ཚུལ་ཅན་ཡིན་པས་ནི། རོ་སྟོང་སེང་གེའི་འདྲ་བ་བརྙེས་སོ། །ལས་དེ་ཁོ་ནས་ནི་དཔུང་འགོ་ལེགས་པར་གྲུབ་པ་དང། ཐལ་གོང་རྒྱས་པ་བརྙེས་པར་རིག་པར་བྱའོ། །ལས་གང་གིས་
སོར་མོ་རིང་བ་བརྙེས་པ་དེ་ཉིད་ཀྱིས་ནི། སྐུ་ཆེ་ཞིང་དྲང་བ་བརྙེས་སོ། །མཛའ་བཤེས་འབྱེད་པའི་ཕྲ་མའི་ཚིག་ནི་སྤངས། སེམས་ཅན་མི་མཐུན་པ་རྣམས་བར་བྱས་པས་ནི། ཚེམས་བཞི་བཅུ་དང། མཉམ་པ་དང། ཐགས་བཟང་བ་
བརྙེས་སོ། །འདོད་པ་ན་སྤྱོད་པའི་བྱམས་པ་བསྒོམས་པ་དང། ཆོས་ཀྱི་དོན་སེམས་པས་ནི་ཚེམས་ཤིན་ཏུ་དཀར་བ་བརྙེས་སོ། །སེམས་ཅན་འདོད་པ་རྣམས་ལ་ཅི་འདོད་པའི་ནོར་ལེགས་པར་བཏང་བས་ནི། འགྲམ་པ་སེང་གེའི་ལྟ་བུ་བརྙེས་སོ། །སེམས་
ཅན་རྣམས་བདག་གི་བུ་བཞིན་དུ་ལེགས་པར་བསྲུངས་པ་དང། དད་པ་དང་ལྡན་པ་དང། སྙིང་བརྩེ་བ་དང་ལྡན་པ་དང། སྨན་བྱིན་པ་དང། དང་བས་ནི་རོ་བྲོ་བའི་མཆོག་མཁྱེན་པ་བརྙེས་སོ། །ཆོས་ཀྱི་བཅུད་བྱིན་པ་དང། ཆོས་ཀྱི་བཅུད་ཀྱི་རོ་མྱངས་
པ་དང། རོ་ཉམས་པ་བཅོས་པ་དང། སྲོག་གཅོད་པ་སྤོང་བ་ལ་སོགས་པ་བསླབ་པའི་གཞི་ལྔ་པོ་རྣམས་བདག་ཉིད་ཀྱིས་ཀྱང་ཡང་དག་པར་བླངས་ཏེ་ལེགས་པར་བསྲུངས་ཤིང། གཞན་དག་ཀྱང་དེ་དག་ལ་ཡང་དག་པར་བཙུད་པ་དང་

[012B] ཆོས་ཡང་དག་པར་བླང་པ་ཆེན་པོ་ལ་ཞུགས་པས་ནི། དབུ་གཙུག་ཏོར་དང་ལྡན་པ་དང། ལྗགས་རིང་ཞིང་སྲབ་པ་བརྙེས་སོ། །བདེན་པར་སྨྲས་པ་དང། སྙན་པར་སྨྲས་པ་དང། དུས་སུ་སྨྲས་པ་དང། ཆོས་སྨྲས་པས་ནི་
ཚངས་པའི་དབྱངས་བརྙེས་སོ། །སེམས་ཅན་མཐའ་དག་ལ་ཕ་མ་བཞིན་དུ་བྱམས་པའི་སེམས་ཀྱིས་སྙིང་བརྩེ་བས་ནི་སྤྱན་མཐོན་མཐིང་དང། རྫིམ་པའི་ལྟ་བུ་བརྙེས་སོ། །ཡོན་ཏན་ཅན་རྣམས་ཀྱི་བདེན་པའི་བསྔགས་པ་བསྡོད་ཅིང་བསྐྲགས་པས་ནི་
སྨིན་མཚམས་ཀྱི་མཛོད་སྲུ་དུང་གི་མདོག་ལྟར་དཀར་བ་གཡས་སུ་འཁྱིལ་པ་བརྙེས་སོ། །ཞེས་འབྱུང་ཞིང། མཚན་སུམ་ཅུ་རྩ་གཉིས་པོ་ཐམས་ཅད་ཀྱང་གཙོ་བོར་ཚུལ་ཁྲིམས་ཀྱི་རྒྱུས་ཐོབ་པར་གསུངས་སོ། །མདོ་སྡེ་བསྐལ་བཟང་ལས། འཁོར་ལོའི་མཚན་
གྱི་ཆ་ཤས་ཕྱག་ཞབས་ལ་འཁོར་ལོས་སྤྲས་པ་དང། རྩིབས་ཕན་ཚུན་མ་འདྲེས་པ་དང། འདོད་ཆགས་ཀྱི་དབང་གིས་མི་གོས་པ་དང། བུམ་པ་དང་གཡུང་དྲུང་སོགས་བཀྲ་ཤིས་པའི་མཚན་མས་བརྒྱན་པ་དང། འཁོར་ལོ་འོད་འགྱེད་པ་དང། འོད་
སྣ་ཚོགས་གཏོང་བ་དྲུག་དང། ཞབས་མཐིལ་མཉམ་པའི་ཆར་གཏོགས་ཞབས་འདེགས་འཇོག་མཉམ་པ་དང། བདེ་པར་གནས་པ་དང། གཞན་གྱིས་ཉམས་པར་བྱར་མི་ནུས་པ་དང། འཁྲུལ་བ་མེད་པར་གནས་པ་དང། ཞབས་རེག་པས་
སེམས་ཅན་བདེ་བར་བྱེད་པ་དང། གོ་ཆས་ཇི་ལྟར་འདོད་པ་བཞིན་སྐྱེ་བར་འགྱུར་བ་དྲུག་དང། མཛོད་སྤུའི་ཁ་དོག་དཀར་བ་དང། གཡས་སུ་འཁྱིལ་བ་དང། སྤ་ཞིང་ཟིལ་གྱིས་མི་གནོན་པ་དང། རིང་བར་གནས་པ་དང། ཤིན་ཏུ་འཁྱིལ་ཞིང་ལེགས་

[013A]༄༅། །པར་གནས་པ་དང། འོད་མཐའ་ཡས་པས་ཁྱབ་པ་རྣམས་རིམ་བཞིན་སྦྱིན་སོགས་ཕར་ཕྱིན་དྲུག་གི་འབྲས་བུར་གསུངས་པ་སོགས་མཚན་རེ་རེ་ལའང་ཕར་ཕྱིན་དྲུག་ལས་བྱུང་བའི་ཁྱད་པར་དྲུག་ལྡན་དུ་
གསུངས་ཏེ་རྒྱས་པ་མདོ་ཉིད་ལས་ཤེས་པར་བྱའོ། །མཚན་བཟང་རྣམས་འགྲུབ་པའི་རྒྱུ་ཚོགས་ཀྱི་ཚད་ནི། རིན་ཆེན་ཕྲེང་བ་ལས། རང་སངས་རྒྱས་ཀུན་ལས་བྱུང་དང། །སློབ་དང་མི་སློབ་པས་བྱུང་དང། །འཇིག་རྟེན་མ་ལུས་ཀུན་བསོད་
ནམས༑ ༑འཇིག་རྟེན་བཞིན་དུ་དཔག་མེད་གང། །དེ་ཙམ་བཅུར་ནི་བསྒྲེས་པ་ཡིས། །བ་སྤུའི་བུ་ག་གཅིག་འགྲུབ་སྟེ། །སངས་རྒྱས་བ་སྤུའི་བུ་ག་ནི། །ཐམས་ཅད་དེ་དང་འདྲ་བར་འགྱུར། །བ་སྤུའི་བུ་ག་ཐམས་ཅད་ནི། །སྐྱེད་པར་བྱེད་
པའི་བསོད་ནམས་གང། །དེ་དག་བརྒྱར་ནི་བསྒྱུར་བ་ཡིས། །དཔེ་བྱད་བཟང་པོ་གཅིག་ཏུ་བཞེད། །བསོད་ནམས་དེ་སྙེད་དེ་སྙེད་ཀྱིས། །རྒྱལ་པོ་དཔེ་བྱད་བཟང་པོ་ནི། །གཅིག་མཐར་ཕྱིན་ཏེ་དེ་ལྟ་བུར། །བརྒྱད་ཅུའི་བར་དུ་འབྱུང་བར་
འགྱུར༑ ༑དཔེ་བྱད་བཟང་པོ་བརྒྱད་ཅུ་དག་འགྲུབ་པའི་བསོད་ནམས་ཚོགས་གང་ཡིན། །དེ་དག་བརྒྱར་ནི་བསྒྱུར་བ་ཡིས། །སྐྱེས་བུ་ཆེན་པོའི་མཚན་གཅིག་གོ་མཚན་ནི་སུམ་ཅུ་འགྲུབ་པའི་རྒྱུ། །བསོད་ནམས་རྒྱ་ཆེན་གང་ཡིན་པ། །དེ་
དག་སྟོང་དུ་བསྒྱུར་བ་ཡིས། །ཟླ་བ་ཉ་འདྲའི་མཛོད་སྤུའོ། །མཛོད་སྤུ་ཡི་ནི་བསོད་ནམས་དག་སྟོང་ཕྲག་བརྒྱ་ནི་བསྡོམས་པ་ཡིས། །སྤྱི་གཙུག་ལྟར་ནི་མི་སྣང་བ། །སྐྱོབ་པའི་གཙུག་ཏོར་སྐྱེད་པར་བྱེད། །གཙུག་ཏོར་བསོད་ནམས་བྱེ་བ་དག་

[013B] །གྲངས་མེད་རྒྱ་ཆེན་བཅུ་པོ་དག་སངས་རྒྱས་གསུང་གི་སྒྲ་དབྱངས་ནི། །ཡན་ལག་དྲུག་ཅུ་བསྐྱེད་པའི་མཆོག་ཅེས་རང་སངས་རྒྱས་དང་ཉན་ཐོས་སློབ་མི་སློབ་རྒྱུ་གང་ལས་བྱུང་བའི་བསོད་ནམས་དང། འཇིག་
རྟེན་པ་ཐམས་ཅད་ཀྱི་བདེ་འགྲོ་སྐྱེད་པའི་བསོད་ནམས་གང་ཡོད་པ་དེ་བཅུ་འགྱུར་གྱིས་སངས་རྒྱས་ཀྱི་བ་སྤུའི་བུ་ག་གཅིག་དང། བ་སྤུའི་བུ་ག་ཐམས་ཅད་འགྲུབ་བྱེད་ཀྱི་བསོད་ནམས་བརྒྱ་འགྱུར་གྱིས་དཔེ་བྱད་བཟང་པོ་གཅིག་དང། དཔེ་
བྱད་ཐམས་ཅད་འགྲུབ་བྱེད་ཀྱི་བསོད་ནམས་བརྒྱ་འགྱུར་གྱིས་མཚན་གཅིག་འགྲུབ་ཅིང། མཚན་སུམ་ཅུ་པོ་གཞན་རྣམས་འགྲུབ་བྱེད་ཀྱི་བསོད་ནམས་སྟོང་འགྱུར་གྱིས་མཛོད་སྤུ་དང། མཛོད་སྤུ་འགྲུབ་བྱེད་ཀྱི་བསོད་ནམས་འབུམ་
འགྱུར་གྱིས་གཙུག་ཏོར་ལྟར་མི་མངོན་པ་འགྲུབ་པར་བྱེད་ལ། གཙུག་ཏོར་འགྲུབ་པའི་བསོད་ནམས་བྱེ་བ་འབུམ་ཕྲག་བརྒྱ་འགྱུར་དུ་བསྒྲེས་པའི་བསོད་ནམས་གྲངས་མེད་པ་བཅུས་ཡན་ལག་དྲུག་ཅུ་དང་ལྡན་པའི་གསུང་དབྱངས་འགྲུབ་
པར་གསུངས་པ་གདུལ་བྱའི་བློ་དོར་ཚད་བཟུང་བའམ་མཚོན་པ་ཙམ་སྟེ་མདོར་ན་བསྐལ་བ་གྲངས་མེད་པ་གསུམ་གྱི་བར་ཤེས་རབ་དང་ཟུང་དུ་འབྲེལ་བའི་བསོད་ནམས་ཀྱི་ཚོགས་གོམས་པར་བྱས་པའི་གཙོ་བོའི་ལག་རྗེས་ལ་གཟུགས་སྐུ་
འགྲུབ་ཅིང། གཟུགས་སྐུ་འགྲུབ་བྱེད་ཀྱི་རྒྱུ་གང་ཡིན་པ་དེ་རྣམས་མཚན་དཔེའི་རྒྱུ་ཡིན་པས་དེ་ལ་འདི་ཙམ་མོ་ཞེས་ཚད་བཟུང་དུ་མེད་པ་ཡིན་ནོ། །དེ་ལྟར་ཡང་བྱངས་ལས། བྱང་ཆུབ་ཀྱི་ཚོགས་ཐམས་ཅད་ནི་བྱེ་བྲག་མེད་པར་མཚོན་

[014A]༄༅། །དང་དཔེ་བྱད་བཟང་པོ་ཐམས་ཅད་འགྲུབ་པར་བྱེད་པ་ཡིན་ནོ་ཞེས་གསུངས་ལ། ཚོགས་ཐམས་ཅད་མཚན་དཔེ་ཐམས་ཅད་ཀྱི་རྒྱུ་ཡིན་ན་མཚན་སོ་སོ་ལ་རྒྱུ་སོ་སོར་བཤད་པ་དེ་དག་དང་མི་འགལ་ལམ་
སྙམ་ན་དེ་ལྟར་གསུངས་པ་ནི་མཚན་དཔེ་རང་རང་གི་རྒྱུའི་གཙོ་བོ་ཡིན་པ་དང་རྒྱུ་དགེ་བ་མི་འདྲ་བ་དུ་མ་ལ་འབྲས་བུའི་ཕན་ཡོན་སོ་སོར་གསུངས་པས་ཕན་ཡོན་དེ་རྣམས་འདོད་ནས་རྒྱུ་སྣ་ཚོགས་ལ་འཇུག་པའི་ཕྱིར་དུ་ཡིན་པས་འགལ་བ་མེད་དོ། །
རིན་ཆེན་ཕྲེང་བ་ལས། འཁོར་ལོས་སྒྱུར་བ་ཐམས་ཅད་ལ། །འདི་དག་ཡོད་པར་འདོད་མོད་ཀྱི། །དག་དང་མཛེས་དང་གསལ་བ་ནི། །སངས་རྒྱས་རྣམས་ཀྱི་ཆར་མི་ཕོད། །ཅེས་གསུངས་པ་ལྟར་འཁོར་ལོས་སྒྱུར་བ་དང། བྱང་ཆུབ་སེམས་
དཔའ་སོགས་ལ་མཚན་དཔེ་ཡོད་མོད་ཀྱང། དེ་དག་འོལ་སྤྱི་ཙམ་ཡིན་ལ། སངས་རྒྱས་ཀྱི་མཚན་དཔེ་ནི་མི་མཐུན་ཕྱོགས་ཀྱི་དྲི་མ་མེད་པས་དག་པ་དང། ཡིད་དུ་འོང་བས་མཛེས་པ་དང། སྒྲིབ་བྱེད་མེད་ཅིང་ཆ་ཐམས་ཅད་ཀྱི་ཐམས་ཅད་
ཡོངས་སུ་རྫོགས་པ་ལ་མཚན་དཔེ་གཞན་གྱིས་འགྲན་པར་མི་ནུས་པས་དེ་དག་དང་རྒྱལ་བའི་མཚན་དཔེ་གཉིས་ལ་ཉི་མ་དང་མེ་ཁྱེར་གྱི་ཚོད་ཙམ་དུ་ཁྱད་ཞུགས་པར་གསུངས་ལ། རྒྱུ་ལའང་འཁོར་བསྒྱུར་གྱི་མཚན་དཔེ་ནི། སངས་རྒྱས་ལ་
སེམས་དང་པ་གཅིག་ཙམ་ལས་ཀྱང་འབྱུང་ཞིང། སངས་རྒྱས་ཀྱི་མཚན་དཔེ་ལྟ་ཞོག་བ་སྤུའི་ཁུང་བུ་གཅིག་ཀྱང་འཁོར་བསྒྱུར་གྱི་མཚན་དཔེ་འགྲུབ་བྱེད་ཀྱི་བསོད་ནམས་བསྐལ་བ་བྱེ་བ་བརྒྱ་ཕྲག་ཏུ་གོམས་པས་ཀྱང་བསྐྱེད་ནུས་པ་

[014B] །ས་བརྒྱད་པ་ནས་ཡིད་ཀྱི་རང་བཞིན་ཀྱི་ལུས་མཚན་དཔེས་བརྒྱན་པ་དང་དམ་ཤུགས་ཀྱིས་འགྲུབ་ཅིང། དེ་ཉིད་ཀྱི་རྒྱུན་དང་ལྡན་པའི་བྱང་སེམས་རྒྱུན་མཐའ་པས་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་གཞག་པའི་
མཉམ་གཞག་དེའི་སྐད་ཅིག་གཉིས་པར་ཆོས་ཐམས་ཅད་མངོན་སུམ་དུ་གཟིགས་པའི་རྣམ་མཁྱེན་སྐད་ཅིག་དང་པོ་མངོན་དུ་བྱས་པ་དང་དུས་མཉམ་དུ་རྒྱུན་མཐའ་པའི་ཡིད་ལུས་མཚན་དཔེས་བརྒྱན་པས་ཉེར་ལེན་བྱས་ནས་ལོངས་སྤྲུལ་གྱི་སྐུ་མཚན་
དཔེས་བརྒྱན་པ་དེ་ཉིད་འགྲུབ་ལ། བྱང་སེམས་ཀྱི་མཚན་དཔེ་ནི་ས་དང་པོ་ནས་རྣམ་སྨིན་ལྟར་འབད་མེད་དུ་ཐོབ་པར་བྱངས་ལས་གསུངས་སོ། །མཚན་དཔེ་འདི་དག་ལ་ཅིའི་ཕྱིར་མཚན་དང་དཔེ་བྱད་ཅེས་བྱ་ཞེ་ན། རང་གང་ལ་ལྡན་པའི་གང་ཟག་སྐྱེས་བུ་
ཆེན་པོར་མཚོན་པར་བྱེད་པའི་མཚན་ཉིད་ལྟ་བུ་ཡིན་པས་ན་མཚན་དང་སེན་མོ་ཟངས་ཀྱི་མདོག་ཅན་དེ་ནང་དུ་འདུ་བྱེད་ཐམས་ཅད་ལ་ཆགས་པ་དང་བྲལ་བའི་ཡོན་ཏན་དེ་ཉིད་གཞན་ལ་གོ་བར་བྱེད་པའི་ཕྱིའི་དཔེ་ལྟ་བུ་ཡིན་པས་སམ། ཕ་རོལ་ལ་སྐུའི་མཛེས་
པ་བསྐྱེད་པའམ་སྟོན་བྱེད་ཡིན་པས་ན་དཔེ་བྱད་ཅེས་བྱ་སྟེ་དེས་གཞན་རྣམས་ཀྱང་ཤེས་པར་བྱ་ལ། འདིར་དངོས་སུ་ཐོན་པའི་དཔེ་བྱད་རྣམས་ཀྱིས་དོན་གང་གོ་བར་བྱེད་པ་ནི་རང་རང་གི་ཐད་ཀར་བསྟན་པར་བྱའོ། །གཉིས་པ་ལ་གཉིས། སྐུ་སྤྱིའི་ཡོན་
ཏན་བཤད་པ་དང། ཡན་ལག་དང་ཉིད་ལག་སོགས་ཆ་ཤས་ཀྱི་ཡོན་ཏན་བཤད་པའོ། །དང་པོ་ནི། རྗེ་བཙུན་མཁྱེན་པའི་གཏེར་ཁྱོད་ཀྱི་སྐུ་ནི་གཞན་ལས་ཁྲུ་བདུན་ཙམ་གྱིས་འཕགས་པས་རི་དབང་ཇི་བཞིན་མཐོ་ཞིང་ཡ་ཡོ་མེད་པའི་

[015A]༄༅། །ཀྱིར་དྲང་ལ་ཕྱག་འདོམ་གྱི་རྩེ་མོ་ཕན་ཚུན་གྱི་བར་ལ་ཇི་ཙམ་ཡོད་པའི་ཚད་དེ་དང་ཞབས་ནས་སྤྱི་གཙུག་གི་བར་གྱི་ཚད་གཉིས་མཉམ་པས་ཤིང་ནྱ་གྲོ་དཧའི་ལྗོན་པ་དར་བ་ལྟར་རྒྱས་པའི་ཆུ་ཞེང་གབ་པ་དང། འདི་ལ་སློབ་
དཔོན་ཨ་བྷྱཱ་ཀ་རའི་ཐུབ་པ་དགོངས་རྒྱན་དུ། ནྱག་ནི་དམའ་བ་སྟེ་སྐུ་སྨད། རོ་དྷ་ནི་མཉམ་པ་སྟེ་ལྟེ་བ་ནས་བཟུང་ནས་སྐུ་སྨད་དང་སྐུ་སྟོད་ཚད་མཉམ་པའོ་ཞེས་དང། ཡང་ན་འདོམ་ནི་ནྱ་གྲོ་དྷ་སྟེ་ཞེས་སྡར་ལྟར་ཡང་བཤད་དོ་ཞེས་བཤད་ཚུལ་གཉིས་ལེགས་
བཤད་གསེར་གྱི་འཕྲེང་བར་གསུངས་པའི་ཕྱི་མ་འདིར་བཀོད་པ་ལྟར་རོ། །ལེགས་པར་སྦྱངས་པའི་བཅོ་མའི་གསེར་ལྟར་རྡུལ་དང་དྲི་མས་དག་ཅིང་ཁ་དོག་གསལ་བ་ཡི་པགས་པའི་མདོག་ནི་ལེགས་ཤིང། ལྤགས་པ་སྲབ་ལ་རེག་བྱ་ཤིན་ཏུ་འཇམ་པ་དང་ལྡན་
པ་ཉིད་དོ། །གཉིས་པ་ལ་བཞི། མགྲིན་པ་ཡན་ཆད་ཀྱི་ཡོན་ཏན་བཤད་པ་དང། སྐུའི་སྟོད་ཀྱི་ཆའི་ཡོན་ཏན་བཤད་པ་དང། དེ་དང་འབྲེལ་བའི་ཕྱག་མཚན་རྒྱན་ལ་སོགས་པ་བཤད་པ་དང། བ་སྤུ་དང་སྐུའི་སྨད་ཀྱི་ཡོན་ཏན་གདན་དང་བཅས་པ་
བཤད་པའོ། །དང་པོ་ནི། རྒྱལ་མཚན་གྱི་རྩེ་མོར་ཏོག་གིས་མཛེས་པ་ལྟར། གཙུག་ཏོར་རམ་སྟེང་ཕྱོགས་སུ་མཐའ་དང་མུ་མེད་པར་འཕགས་པས་བལྟར་མི་མངོན་པའི་སྤྱི་གཙུག་གི་གནས་སུ་ནི་བསྟན་པ་མཐར་འཛིན་གྱི་རྩུབ་བག་མེད་པའི་བློ་
འཇམ་པོས་ཤེས་པར་བྱ་བ་ཡིན་པ་དེ་ཉིད་གཞན་ལ་གོ་བར་བྱེད་པའི་དཔེ་བྱད་དྲི་ཞིམ་དང་ལྡན་པའི་དབུ་སྐྲ་རིང་པོ་འཇམ་པ་དང། ཡུལ་ལ་དགའ་བའི་སྲེད་པ་ཐམས་ཅད་ལྡོག་པ་གོ་བྱེད་ཀྱི་དཔེ་བྱད་རིན་ཆེན་མཐོན་མཐིང་ངམ་བུང་བ་ལྟར་གནག་ལ་

[015B]
འབྱང་བ་སྟེ་ཡོ་བས་མཛེས་པ་དང། ལྷ་དང་མིའི་རིན་པོ་ཆེ་ལས་ཁྱད་པར་དུ་འཕགས་པ་འཇིག་རྟེན་ལས་འདས་པའི་དགེ་རྩ་ལས་བྱུང་བའི་རིན་ཆེན་དབུ་རྒྱན་གྱི་རྩེ་ཕྲན་རྣམས་ཀྱིས་གང་ལ་མཛེས་པར་བྱས་པའི་གནས་སྨོན་ལམ་ཡོངས་སུ་རྫོགས་པར་
བྱས་པས་དབྱིབས་ལེགས་པའི་གདུགས་བཞིན་དུ་ཀུན་ནས་རྒྱས་པའི་དབུ་ལ་ལྟ་བ་ངན་པས་གཞན་དུ་མི་འགྱུར་བ་གོ་བྱེད་ཀྱི་དཔེ་བྱད་སྐྲ་མཚམས་མཐོ་པ་ལེགས་པར་དོད་པའམ་བྱེད་པ་ཡི་དཔྲལ་བའི་དབྱེས་ནི། སྨྲ་བ་ངན་པ་ཐམས་ཅད་འཇོམས་
པར་མཛད་པས་ཟླ་བ་རྒྱས་པ་བཞིན་དུ་ཁྱོན་ཆེ་བ་དང་ཀུན་ད་དང་དུང་དང་པདྨའི་རྩ་བ་ལྟར་དཀར་ཞིང་འོད་འཕྲོ་བས་གསལ་ལ་འཇམ་པ་དང་མཉེན་པ་དང་དྲངས་ན་ཁྲུ་གསུམ་ལ་སོགས་པའི་ཚད་དུ་འབྱུང་ཞིང། བཏང་ན་གཡས་ཕྱོགས་སུ་འཁྱིལ་
ལེགས་པའི་རི་མོ་ཅན་སྤུ་རྩེ་གྱེན་དུ་ཕྱོགས་ནས་གནས་པ་ཤིན་ཏུ་དག་པའི་དངུལ་གྱི་འབུར་དོད་པ་དང་འདྲ་བ་ཡི་དྲི་མ་མེད་པའི་མཛོད་སྤུ་སྐྱུ་རུ་རའི་འབྲུ་ཚད་ཙམ་སྨིན་མའི་དབུས་དྲང་ཐད་ན་མཛེས་པ་དང། བདོག་ཤིན་ཏུ་གནག་ཅིང་ཅུང་ཟད་གུག་
པ་ཡི་དབྱིབས་དང་ལྡན་པའི་སྨིན་མ་ནི་དཀའ་ཐུབ་ཀྱི་གདུང་བ་མེད་པར་འཇམ་པོའི་ཆོས་ཀྱིས་འདུལ་བ་ལ་མཁས་པ་དང། ཐུགས་རྒྱུད་དགེ་བས་བརླན་པ་དང། ཉོན་མོངས་ཕྱོགས་ཀྱི་སྐྱོན་གཟིགས་པ་དང། འགྲོ་བ་རྣམས་ལ་མ་འོངས་པ་ན་ཅིར་

[016A]༄༅། །འགྱུར་གྱི་ཕྱི་རྗེས་ལ་གཟིགས་པ་བཞི་དང་ལྡན་པས་འཇམ་པ་དང་སྣུམ་པ་དང་སྤུ་རིང་ཐུང་མེད་པར་མཉམ་པ་དང། སྨིན་མའི་ཚུགས་རིང་པོ་ཅན་དང། སེམས་ཅན་མཐའ་ཡས་པ་འཁོར་བའི་གནས་
ལས་དྲང་བར་མཛད་པས་རྫིམ་སྟུག་པའམ་འཐུག་ཅིང་འཇམ་ལ། རྫི་མའི་སྤུ་རྣམས་ལེགས་པར་གཞོལ་ཞིང་མ་འདྲེས་པར་ཐད་ཀ་ཐད་ཀར་རིམ་བཞིན་གནས་པས་བསྒྲིགས་ལེགས་པ་དཔེར་ན་ཁྱུ་མཆོག་གི་བཞིན་དུ་རྫིམ་ཡིད་དུ་འོང་བ་དང་
ཨུཏྤལ་མཐིང་གའི་འདབ་མའི་ཁ་དོག་དང་དབྱིབས་ཇི་བཞིན་དུ་སྤྱན་གྱི་དབུས་ཁ་དོག་མཐོན་མཐིང་གིས་མཛེས་ཤིང་སྤྱན་དཀྱུས་རིང་པོའི་དབྱིབས་ཅན་ཅུང་ཟད་ཟུམ་པ་ཡི་ཤིན་ཏུ་ཞི་བའི་གཟིགས་སྟངས་ཅན་དང། འདི་ལ་དཔེ་འགར་ཟུམ་པ་
དང་འགའ་ཞིག་ཏུ་ཟླུམ་པ་ཞེས་བྱུང་བའི་སྔ་མ་དག་པ་འདྲའོ། །འགྲོ་བ་ཐམས་ཅད་ཀྱིས་བསྟོད་བསམ་གུ་པར་བྱེད་པའི་འོས་ཉིད་ཡིན་པས་ན་སྤྱན་དཀར་ནག་གི་ཆ་རྣམས་མ་འདྲེས་པས་འབྱེས་ཤིང་མཛེས་པ་ནི་འདམ་ལས་སྐྱེས་པའི་པདྨ་འདབ་
མ་ཀུན་ནས་རངས་པ་སྟེ་ཡོངས་སུ་རྫོགས་པར་བྱེ་བ་བཞིན་ནོ། །རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་ཉིད་རྟོགས་པས་རིམ་པར་ཇེ་མཐོར་སོང་བས་འཚམས་ཤིང། གཟེངས་ཀུན་ཏུ་མཐོ་བའི་ཤངས་དང། འཇིག་རྟེན་ཐམས་ཅད་
གཟུགས་བརྙན་དང་འདྲ་བར་རྟོགས་པས་བིམྤ་སྟེ་གཟུགས་བརྙན་ཅན་ཞེས་བྱ་བ་ཕལ་སྐད་དུ་ཀནྡུར་ཟེར་བའི་ཤིང་འབྲས་ལྟར་དམར་ལ་གཟུགས་ཀྱི་གཟུགས་བརྙན་འཆར་བའི་དྭངས་གསལ་ཡིད་དུ་འོང་བའི་མཆུ་སྒྲོས་ཅན། མདོག་དཀར་ཞིང་ཚད་

[016B] ཡས་མས་སུ་ཉི་ཤུ་ཉི་ཤུ་ཡོད་པས་གྲངས་བཞི་བཅུ་ཐམ་པ་ཚང་བའི་ཚེམས་མངའ་ལ། འགྲམ་པ་མེ་ལོང་གི་དཀྱིལ་ལྟར་ཟླུམ་ཞིང་རྒྱས་པ་རི་དྭགས་ཀྱི་རྒྱལ་པོ་སེང་གེའི་
བཞིན་དང། འཐད་པ་དང་ལྡན་པའི་ཡོན་ཏན་མང་པོ་སྟོན་པ་དང། གདུལ་བྱ་ཐམས་ཅད་ཚིག་འཇམ་པོས་འདུལ་བར་མཛད་པས་སྲབ་པ་དང་མཉེན་པའི་ཁྱད་པར་གཉིས་དང་ལྡན་ལ། རོ་མི་ཞིམ་པའི་ཁ་ཟས་ཅི་ཡིན་ན་ཡང་ཞལ་ཟས་རོ་བརྒྱ་པ་ལྟ་བུའི་
རོ་བྲོ་བ་མཆོག་མྱང་པའི་ལྗགས་ཤིན་ཏུ་རིང་བ་ཉིད་ཀྱིས་ནི་སྙན་གྱི་བུ་ག་དང་སྐྲ་མཚམས་ཀྱི་བར་ཞལ་གྱི་དཀྱིལ་འཁོར་ཀུན་ཏུ་ཁེབས་པར་མཛད་ནུས་པ་ཁ་དོག་ཨུཏྤལ་དམར་པོ་ལྟར་ཡིད་དུ་འོང་བ་དང་ལྡན་ནོ། །འདོད་ཆགས་ལ་སོགས་པའི་ཉོན་མོངས་པ་ལས་
རྒྱལ་བས་སྙན་ཤལ་བཟང་པོ་ཕན་ཚུན་མཉམ་པར་རིང་དུ་འཕྱང་བའི་རྩེ་མོར་རིན་ཆེན་དུ་མའི་ཕྲས་སྤྲས་པའི་རྣ་ཆ་གཡོ་བས་སྒེག་ལ། ཉི་ཟླའི་འོད་ཀྱང་ཟིལ་གྱིས་གནོན་པར་ནུས་པའི་གཟི་འོད་རབ་ཏུ་འཁྱུག་པའི་རིན་ཆེན་ཕྲེང་བའི་མགུལ་རྒྱན་གང་དུང་ཕྱང་
བའི་དྲི་མ་མེད་པའི་མགྲིན་པ་ནི་དབྱིབས་མཛེས་པའི་གསེར་གྱི་བུམ་པའི་མགྲིན་པ་བཞིན་དུ་རྩ་ཡི་དྲ་བ་མི་མངོན་ལ་དབྱིབས་ལེགས་པར་ཟླུམ་ཞིང་རྒྱས་པའོ། །གསེར་གྱི་བུམ་པའི་མགྲིན་པ་དང་འདྲ་བ་དང་རྩ་མི་མངོན་པ་སོགས་ཀྱི་ཡོན་ཏན་འདི་དག་
ལེགས་བཤད་གསེར་གྱི་ཕྲེང་བར། དཔུང་འགོ་ཟླུམ་པ་ནི་གསེར་གྱི་བུམ་པའི་མགྲིན་པ་བཞིན་དུ་ཡོངས་སུ་ཟླུམ་པའི་མགྲིན་པ་ལེགས་པར་འབྲེལ་བ་རྩའི་དྲ་བ་མི་མངོན་པ་ལ་ཐུབ་དགོངས་ལས་སོ། །ཞེས་མགྲིན་པའི་ཡོན་ཏན་ལ་སྦྱར་ནུས་

[017A]༄༅། །དེ་ཉིད་དཔུང་འགོ་ཟླུམ་པའི་མཚན་བཟང་དུ་མཛད་པ་བཞིན་རྣམ་བཤད་སྙིང་པོ་རྒྱན་དུ་ཡང་གསུངས་ལ། འདིར་མགུལ་རྒྱན་གང་དུ་འཕྱང་བའི་མགྲིན་པའི་ཡོན་ཏན་ལ་སྦྱར་ཡང། དཔུང་པའི་འགོ་ནི་
ལེགས་པར་ཟླུམ་པའི་ཕྱག་ཅེས་དཔུང་འགོ་ཟླུམ་པའི་མཚན་བཟང་འདི་ལས་ལོགས་སུ་བཤད་པ་ཇི་ལྟར་ཡིན་ཞེ་ན། དཔུང་འགོ་ཟླུམ་པའི་མཚན་འདི་ལ་མགྲིན་པ་དང་ཕྱག་གི་དཔུང་འགོའི་ལྷུ་དངོས་ལ་ངོས་འཛིན་པའི་སྐབས་གཉིས་
ཡོད་དེ། དེའི་སྔ་མ་ནི་གྲུབ་མཆོག་དྲིལ་བུ་པའི་རིམ་ལྔར། དཔུང་པའི་རྩ་བར་སོན་པའི་རླུང། །ཞེས་པའི་ཐད་ཀྱི་སྦས་དོན་བལྟ་བའི་མིག་འབྱེད་ལས། ཕྲག་པ་ལ་ཡང་དཔུང་པའི་ཐ་སྙད་ཀྱིས་གསུངས་པ་ཡོད་པས་དཔུང་པ་སྟེ་ཕྲག་པའི་
རྩ་བ་སྟེ། མགྲིན་པར་སོན་པའི་ཞེས་ཕྲག་པ་ལ་དཔུང་པའི་ཐ་སྙད་མཛད་ནས། དེའི་རྩ་བ་མགྲིན་པར་བཤད་པ་བཞིན་དུ་འཇིག་རྟེན་གྱི་ཐ་སྙད་ལའང་ཕྲག་ལ་འགེལ་བར་དཔུང་པར་འགེལ་ཞེས་ཟེར་བས་ན། ཕྲག་པའི་དཔུང་པ་དེའི་འགོ་
མགྲིན་པར་བྱས་པ་ཡིན་ལ། དེས་ན་མངོན་རྟོགས་རྒྱན་རྩ་འགྲེལ་སོགས་མགྲིན་པའི་མཚན་བཟང་ལོགས་སུ་མ་བཤད་པ་དེ་དག་གི་དཔུང་འགོ་ཟླུམ་པ་མགྲིན་པ་ལ་སྦྱར་བ་ཡིན་ཞིང། རྒྱུད་བླ་རྩ་འགྲེལ་ལས། སྔོན་ནད་པ་ལ་སྨན་དུ་མ་བྱིན་
པའི་མཐུ་ལས་བྱུང་བའི་མགྲིན་པ་དྲི་མེད་དུང་གི་དབྱིབས་འདྲ་བའི་མཚན་བཟང་ལས་ལོགས་སུ་གཞན་ལ་མི་འཇིགས་པ་བྱིན་ཞིང། དབུགས་ཕྱུང་བ་ལས་བྱུང་བའི་དཔུང་འགོ་ཟླུམ་པའི་མཚན་བཟང་གསུངས་པ་དང། བསྟོད་སྤྲིན་འདི་ལྟ་བུའི་

[017B] དཔུང་འགོ་ཟླུམ་པ་ལག་པའི་འགོ་དངོས་ཀྱི་དཔུང་པ་ལ་བྱེད་དགོས་པར་རྟོགས་སོ། །གཉིས་པ་ནི། ཕྱག་ཞབས་ཀྱི་རྒྱབ་ཕྱོགས་བོལ་བཞི་དང། ཕྲག་གོང་གཉིས་དང། ལྟག་པའི་ཕྱོགས་ཏེ་གནས་བདུན་པོ་ཤས་ཡོངས་སུ་གང་བས་
མི་མཉམ་པ་མེད་པའི་སྐུ་ཅན། རྐང་ལག་གི་སྦར་མོ་བཞིས་ཀྱང་ཁ་དང་འདྲ་བར་གླང་པོའི་བུམ་པ་འགེམས་པའི་བྱ་བ་བྱེད་པས་ན་ཁའམ་གདོང་ལྔ་པ་སེང་གེ་བཞིན་དུ་འཕེལ་ཁ་ཆེ་བས་ཀུན་ནས་རྒྱས་པའི་རོ་སྟོད་དང། ཐུབ་པ་དགོངས་རྒྱན་ལས་
ཐལ་གོང་རྒྱས་པ་དཔུང་འགོ་ཕན་ཚུན་གྱི་བར་དང། ཉི་ཁྲི་དག་ལྡན་ལས། དྲང་ལ་བཤད་པ་ལྟར་ལྷུན་པོའི་ངོས་ལྟར་རམ། གསེར་གྱི་གཏན་པ་ཕྱིས་པ་དང་འདྲ་བར་རབ་ཏུ་ཡངས་ཤིང་མི་མཉམ་པ་མེད་པའི་བྲང་ཐལ་གོང་རྒྱས་པ་དང་དཔུང་བའི་འགོ་
ནི་དབྱིབས་ལེགས་པར་ཤིན་ཏུ་ཟླུམ་པའི་ཕྱག་གླང་པོའི་རྒྱལ་པོའི་སྣ་ཞགས་ལྟར་སྐུ་མ་བཏུད་ཀྱང་པུས་མོའི་ལྷ་ངར་སླེབས་པའི་རིང་ཞིང་མཛེས་པ་དང། ཕྱག་ཞབས་ཀྱི་ཉི་ཤུའི་སོར་མོ་རྣམས་སོར་ཚིགས་དང་པོ་ནས་བརྩམས་ཏེ་སོར་མོའི་བར་ལ་
སེང་སེང་པོ་ཡང་མེད་ཅིང། སོར་གདུབ་ལ་སོགས་པའི་རྒྱན་ཀྱང་འཇུག་ཏུ་རུང་བས་མཛེས་པའི་པགས་པའི་དྲ་བ་ཡིས་ལེགས་པར་འབྲེལ་བ་དཔེར་ན་ངང་བའི་རྒྱལ་པོ་བཞིན་དང། སེམས་ཅན་ཐམས་ཅད་ལ་ཕན་པར་འདོད་པའི་ལྷག་པའི་བསམ་
པ་དང་ལྡན་པ་དང། འདུ་བྱེད་ཐམས་ཅད་ལ་འདོད་ཆགས་དང་བྲལ་བ་མཐར་ཕྱིན་པས་མདོག་སྣུམ་པ་དང་དམར་བའི་མདངས་ཆགས་པའི་སེན་མོ་རིམ་པ་ལྟར་གནས་པ་ཡི་ཕྲེང་བས་རབ་ཏུ་འམ་ཚར་དུ་དངར་བའི་སོར་མོ་རྣམས་ནི་ལྷའི་ཤིང་དཔག་

[018A]༄༅། །བསམ་ལྗོན་པའི་ཡལ་འདབ་སྐྱེས་མ་ཐག་གི་གཞོན་ནུའི་ལྕུག་ཕྲན་ལྟར་རིང་ཞིང་མཉེན་པ་དང། སྔོན་དགེ་རྩ་བསགས་པ་མཐར་ཕྱིན་པས་སོར་མོ་རྣམས་རྒྱས་པ་དང་ལྡན་ལ། ཕྱག་ཞབས་ཐམས་ཅད་རེག་
པ་ཤིན་ཏུ་འཇམ་ཞིང་གཞོན་ཤ་ཆགས་པ་དང། རུས་པའམ་བསོལ་བརྐོས་པ་ལྟ་བུར་འབུར་དང་གཤོང་ཤིན་ཏུ་དོད་པར་གསལ་ཞིང་རྩིབས་དང་ལྟེ་བ་མུ་ཁྱུད་རྣམས་རྫོགས་ལ། དེ་ལྟ་བུའི་རི་མོ་རྣམས་ཀྱང་སོ་སོར་བཅད་གཙང་བས་མ་འདྲེས་
པའི་རྩིབས་སྟོང་དང་ལྡན་པའི་གསེར་གྱི་འཁོར་ལོ་མཆོག་ཕྱག་དང་ཞབས་ཀྱི་མཐིལ་བཞིན་བཀྲ་བ་ནི་དཔེར་ན་འཇིག་རྟེན་ན་ཐེའུ་ཙེར་གྲགས་པའི་རྒྱ་ལས་རྒྱ་དེ་ཡི་འབུར་གྱི་རི་མོ་ནི་གསལ་བ་བཞིན་ནོ། །གསུམ་པ་ནི། དཔུང་པ་མཛེས་པར་བྱེད་
པའི་དཔུང་རྒྱན་དང། མཁྲིག་མ་དང་སོར་མོའི་རྒྱན་རིན་པོ་ཆེ་ལས་གྲུབ་པའི་གདུ་བུས་མཛེས་པར་བྱས་པ་ཡི་གཡས་པའི་ཕྱག་ན་དངོས་པོ་འམ་མཚན་མར་འཛིན་པ་བདེན་འཛིན་མ་རིག་པའི་འཁྲི་ཤིང་གི་ལྗོན་པ་བག་ཆགས་དང་བཅས་པ་དྲུང་ནས་
གཅོད་བའི་མཁྱེན་རབ་རལ་གྲིའི་རྣམ་པར་ཤར་བ་ནི་འབར་བའི་འོད་ཀྱི་དྲ་བ་འགྱེད་པ་འཕྱར་བའི་ཚུལ་གྱིས་བསྣམས་ཤིང། དཔལ་མགོན་འཕགས་པ་ཀླུས་ཤེར་ཕྱིན་ལ་བསྟོད་པ་ལས། སངས་རྒྱས་རང་སངས་རྒྱས་རྣམས་དང། །ཉོན་ཐོས་
རྣམས་ཀྱིས་ངེས་བསྟེན་པའི། །ཐར་བའི་ལམ་ནི་གཅིག་ཉིད་ཁྱོད། །གཞན་དག་མེད་ཅེས་བྱ་བར་ངེས། །ཞེས་པ་དང། འཇིག་རྟེན་ལས་འདས་པར་བསྟོད་པ་ལས། མཚན་མ་མེད་པ་མ་གཏོགས་པར། །ཁྱོད་ཀྱིས་ཐར་པ་མེད་པར་

[018B] །ཞེས་གསུངས་པ་ལྟར་ཞི་བ་ཐར་པར་བགྲོད་པ་ལ་འདི་ཉིད་རྟོགས་པ་ཁོ་ནའི་སྒོ་ནས་འཇུག་པ་མ་གཏོགས་གཉིས་པ་གཞན་མེད་པས་ན་སྒོ་གཉིས་སུ་མེད་པའི་ཐབས་གཅིག་པུ་བལྟོས་ནས་གྲུབ་པའི་རྟེན་ཅིང་འབྲེལ་འབྱུང་ངམ་རང་བཞིན་གྱིས་གྲུབ་པས་
སྟོང་པའི་གནས་ལུགས་མཐའ་གཉིས་དང་བྲལ་བ་དབུམ་པས་བགྲོད་པའི་བཤུལ་ལམ་མ་ལུས་པ་གསལ་བར་སྟོན་པའི་གཞུང་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་གསུང་རབ་གཞན་གྱི་གླེགས་བམ་ལས་མཆོག་ཏུ་གྱུར་པ་ཨུཏྤལ་སྔོན་པོའི་ལྟེ་བར་
གནས་པ་སྙན་གྱི་ཐད་སོར་ཡོད་པ་ཡི་སྡོང་བུ་གཡོན་པའི་ཕྱག་གི་མཐེབ་མཛུབ་ཀྱིས་ཐུགས་ཀར་འཛིན་པའོ། །འདིར་གནས་ལུགས་ཀྱི་ལམ་ལ་རྟེན་འབྲེལ་གྱི་ལམ་ཞེས་བསྟན་པ་ནི། རྩོད་ཟློག་ལས། གང་གིས་སྟོང་དང་རྟེན་འབྱུང་དང། །དབུ་མའི་ལམ་
དུ་དོན་གཅིག་པར། །གསུང་མཆོག་མཚུངས་པ་མེད་པ་ཡི། །སངས་རྒྱས་དེ་ལ་ཕྱག་འཚལ་ལོ། །ཞེས་དང་དབུ་མའི་ཚིག་གསལ་ལས། དེའི་ཕྱིར་དེ་ལྟར་ན་སྟོང་པ་ཉིད་དང། རྟེན་ནས་གདགས་པ་དང། དབུ་མའི་ལམ་ཞེས་བྱེ་བ་འདི་དག་ནི་རྟེན་ཅིང་
འབྲེལ་པར་འབྱུང་བ་ཉིད་ཀྱི་མིང་གི་བྱེ་བྲག་ཡིན་ནོ། །ཞེས་གསུངས་པ་ལྟར་ཆོས་ཐམས་ཅད་བལྟོས་ནས་གྲུབ་པ་ཉིད་ཀྱིས་རང་གི་མཚན་ཉིད་ཀྱིས་སྟོངས་པ་དང། རང་གི་མཚན་ཉིད་ཀྱིས་སྟོངས་པ་ཉིད་ཀྱིས་སྐྱེ་འགག་བཅིང་གྲོལ་སོགས་རྟེན་འབྲེལ་ཐ་སྙད་
པ་ཐམས་ཅད་འཐད་པས་ན་རྟེན་འབྲེལ་གྱི་དོན་དང་རང་བཞིན་གྱིས་སྟོངས་པའི་དོན་གཉིས་གཅིག་ཡིན་པ་དང། ཁྱད་པར་རྟེན་ཅིང་འབྲེལ་འབྱུང་དུ་རྟོགས་པའི་བློས་རྒྱུ་མཚན་གཞན་བསམ་པ་ལ་མི་བལྟོས་པར་རང་གི་ངོ་བོས་གྲུབ་པར་འཛིན་པའི་སྒྲོ་

[019A]༄༅། །འདོགས་དང་གཏན་མེད་དུ་འཛིན་པའི་སྐུར་འདེབས་ཀྱི་ལྟ་བ་གཉིས་ཀ་སེལ་ནུས་པ་བཞིན། སྟོན་ཚུལ་ལ་ཡང་སྟོང་པའི་ལམ་ཞེས་པ་ལྟ་བུ་གཞན་ལས་མཐའ་གཉིས་སེལ་བའི་གོ་བ་བསྐྱེད་པའི་ཁྱད་ཆེ་བ་ལ་དགོངས་
ནས་རྟེན་འབྲེལ་ལམ་ཞེས་བསྟན་ཏོ། །ཁ་དོག་གཅིག་ཏུ་མ་ངེས་པའི་འཇའ་ཚོན་ལྟར་རབ་འབྱམས་ཚོན་གྱིས་ཁ་བསྒྱུར་ཞིང་རེག་བྱའི་ཁྱད་བར་སྲབ་ལ་འཇམ་པའི་སྣ་ཚོགས་ལྷ་རྫས་ཀྱི་དར་གྱི་སྨད་གཡོགས་ལྷབ་ལྷབ་ཏུ་གཡོ་བའི་སྟེང་ན་གསེར་གྱི་
དྲིལ་བུས་སྣེ་མོ་མཚན་པའི་རིན་པོ་ཆེའི་དྲ་བ་དྲ་ཕྱེད་དུམ་འཕྱང་འཕྲུལ་དུ་གཡོ་བས་སིལ་སིལ་གྱི་སྒྲ་སྒྲོག་པ་ཅན་གྱི། གསེར་གྱི་སྐ་རགས་སམ་འོག་པག་གིས་འཁོར་བའི་སྐྱོན་གྱིས་མ་གོས་པས་ན་ཡིད་དུ་འོང་བའི་རྐེད་སྐབས་འཚམ་པ་ལ་ཀུན་
ནས་མཛེས་པར་བསྡམས་པ་སོགས་རྒྱན་དང་ན་བཟའ་ངོ་མཚར་ཕུལ་དུ་བྱུང་བས་ཡིད་དུ་འོང་བར་སྦྲས་པའོ། །བཞི་པ་ནི། རྟ་མཆོག་ཅང་ཤེས་བཞིན་དུ་འདོམས་ཀྱི་སྦ་བ་གསང་གནས་སྦུབས་སུ་ནུབ་པ་དང། འཇམ་ཞིང་ཕྲ་བའི་སྐུའི་བ་
སྤུའི་ཚོགས་ཇི་སྙེད་པ་རྣམས་ནི། གཉིས་དང་གསུམ་ལ་སོགས་པ་མཉམ་དུ་སྐྱེས་པའི་ཟླ་མེད་པར་སྤུ་རེ་རེར་བྱུང་ནས་གཡས་ཕྱོགས་སུ་རིམ་གྱིས་འཁྱིལ་ནས་སྤུའི་རྩེ་མོ་རྣམས་སྐུ་ལ་གྱེན་དུ་ཕྱོགས་པ་དང། རེ་དྭགས་ཨེ་ནེ་ཡ་ལྟ་བུར་བགས་ཀྱིས་
ཏེ་རིམ་གྱིས་ཇེ་ཕྲ་ཇེ་ཕྲར་སོང་ཞིང་ཟླུམ་བའི་བྱིན་བ་དབྱིབས་ལེགས་བ་དང། ཞབས་ཀྱི་མཁྲིག་མ་ལ་ལོང་བུའི་འབུར་དང་པུས་མོའི་ལྷ་ང་ལ་ཕྱིར་མངོན་པའི་རུས་བའི་འབུར་གྱིས་དབེན་པ་དང། རུས་སྦལ་གྱི་ལྟོ་བ་བཞིན་དུ་ཞབས་

[019B] ཞབས་ཀྱི་བཞི་ཆ་སྟེ་ཞབས་མཐིལ་ལ་ཆ་བཞིར་ཕྱེ་བའི་ཆ་གཅིག་ཕྱིར་འཕགས་པའི་རྟིང་བ་ཡངས་བ་མངའ་བ། གདན་གྱི་ཁྱད་པར་འདབ་མ་དྲུག་དང་ལྡན་པའི་པདྨ་
དཀར་པོ་གསེར་དམར་སེར་གྱི་ལྟེ་བའི་སྟེང་དུ་བཅོ་ལྔའི་ཆ་ཤས་ཀྱི་དཀྱིལ་འཁོར་ཡོངས་སུ་རྫོགས་པའི་རྒྱུ་སྐར་བདག་པོ་ཟླ་བའི་གདན་ཤིན་ཏུ་གསལ་བ་གང་དེར་དྲིལ་བུ་གཡེར་ཁའི་སྒྲ་དང་ལྡན་པའི་ཞབས་ཀྱི་གདུབ་བུས་མཁྲིག་མའི་ཕྱོགས་མཛེས་
པར་བྱས་པའི་ཞབས་གཉིས་རྡོ་རྗེའི་སྐྱིལ་ཀྲུང་མཛད་ནས་བརྟན་པར་བཞུགས་པའོ། །གཉིས་པ་ནི། རྒྱུད་བླ་མ་ལས། འཇིག་རྟེན་ཞི་བའི་ལམ་ལ་འཇུག་པ་དང། །རབ་ཏུ་སྨིན་དང་ལུང་སྟོན་རྒྱུ་ཡི་གཟུགས། །གང་ཡིན་དེ་ཡང་འདིར་ནི་རྟག་
གནས་ཏེ། །ནམ་མཁའི་ཁམས་སུ་གཟུགས་ཀྱི་ཁམས་བཞིན་ནོ། །ཞེས་ནམ་མཁའི་དབྱིངས་སུ་གཟུགས་སྐྱེ་འཇིགས་བྱེད་པའི་མཐའ་ལ་ཟད་པ་མེད་པ་བཞིན་དུ་འཇིག་རྟེན་གྱི་སེམས་ཅན་རྣམས་ཞི་བའི་ལམ་ལ་འཇུག་པ་དང། སྨིན་གྲོལ་
ལ་འགོད་པ་སོགས་ཀྱི་ཆེད་དུ་གང་ལ་གང་འདུལ་གྱི་རྒྱལ་བའི་སྤྲུལ་སྐུ་གསར་དུ་འབྱུང་བ་དང། མྱ་ངན་ལས་འདས་པ་སོགས་ཀྱི་རྣམ་པར་རོལ་པའི་མཐའ་འཛད་པ་མེད་པར་གསུངས་པ་བཞིན་བསྐལ་པ་གྲངས་མེད་གསུམ་ལ་སོགས་པའི་
ཡུན་དུ་གཙོ་བོར་ཡེ་ཤེས་ཀྱི་ཚོགས་དང་ཟུང་དུ་འབྲེལ་བའི་བསོད་ནམས་ཀྱི་ཚོགས་རབ་བམ་མཆོག་སྔར་སྨོས་པ་ལྟར་ཚད་བཟུང་དུ་མེད་པའི་རབ་འབྱམས་བསགས་པའི་རྒྱུ་ལས་འཁྲུངས་པའི་མཚན་དཔེ་གསལ་རྫོགས་ཀྱིས་སྤྲས་པའི་སྐུ་མཆོག་

[020A]༄༅། །མིག་གི་ལམ་དུ་བལྟ་བས་མི་ངོམས་པས་མཆོག་ཏུ་མཛེས་པ་མཁྱེན་པའི་གཏེར་ཁྱོད་ཀྱི་གཟུགས་སྐུ་ནི་སྟེང་འོག་ཕྱོགས་མཚམས་དང་གཟུགས་ཅན་ཡོད་མེད་ཀྱི་གོས་ཐམས་ཅད་དུ་ཁྱབ་པའི་ཐོགས་རེག་བཀག་ཙམ་གྱི་འདུས་
མ་བྱས་ཀྱི་ནམ་མཁའི་མཐས་གཏུགས་བ་སྟེ་མཐའ་ཟད་ཟད་དེ་སྙེད་དུ་ཁྱབ་པའི་གཏུགས་པའམ་ཟད་མཐའ་མེད་པའི་དག་མདག་གི་ཞིང་མཆོག་ཀུན་ཏུ་རིགས་དང་མོས་པ་སོགས་མི་འདྲ་བ་དུ་མའི་འགྲོ་བ་རྣམས་ལ་ཡེ་ཤེས་གཅིག་ཉིད་གཟུགས་ཀྱི་སྐུ་བྱེ་
བ་ཕྲག་བརྒྱ་སོགས་ལ་བརྟེན་ནས་སྣ་ཚོགས་པའི་མཛད་པ་དུས་ཅིག་ཅར་དུ་སྟོན་པར་བྱེད་བ་ནི་དཔེར་ན་གཅིག་ཉིད་ཡིན་ཡང་དུ་མར་སྣང་བའི་མིག་འཕྲུལ་བཞིན་དུ་ཞིང་ལ་ལར་བལྟམས་ཞིང་དེ་དང་དུས་མཉམ་དུ་ཞིང་གཞན་དང་གཞན་དུ་ཡང་བྱང་ཆུབ་བརྙེས་པའི་
ཚུལ་སོགས་མཛད་པ་བཅུ་གཉིས་ཀྱི་རྣམ་པར་རོལ་པ་ཇི་སྙེད་པ་ཞིག་སྟོན་པའི་སྟོན་པ་ཁྱོད་ཀྱི་སྐུ་ཡི་ནི་གསང་བ་བསམ་གྱིས་མི་ཁྱབ་བའི་བཀོད་པ་མཆོག་གི་ཡོན་ཏན་འདི་འཇིག་རྟེན་འདི་དང་འཇིག་རྟེན་གྱི་ཁམས་གཞན་ཐམས་ཅད་དུ་གནས་པའི་མ་
ལུས་པའི་འགྲོ་བ་ཀུན་ཤེས་བྱ་ཀུན་མཁྱེན་པའི་སངས་རྒྱས་སུ་གྱུར་ནས་མཛད་པ་གཞན་གང་ཡང་མེད་པར་སྐྱེན་པ་སྐྱེན་པར་གསུངས་ཀྱང་ཡོངས་སུ་རྫོགས་པར་བརྗོད་མ་ནུས་ན། བྱང་ཆུབ་སེམས་དཔའ་མན་ཆད་ཀྱིས་བརྗོད་པར་ནུས་པ་ལྟ་སྨོས་
ཀྱང་ཅི་དགོས། འདི་དང་གཞན་དུ་མ་ལུས་ཞེས་པ་ལ་བརྗོད་པའི་ཚུལ་འདི་ལྟ་བུ་དང་འདི་ལས་གཞན་དང་གཞན་དུ་ཇི་ལྟར་བརྗོད་ཀྱང་ཡོན་ཏན་མ་ལུས་པ་ཞེས་བཤད་ཀྱང་རུང་བར་སེམས། དེ་ལྟ་བུའི་མཛད་པ་ཡང་རྒྱུད་བླ་མ་ལས། སྣང་བ་དེ་ནི་ཤིན་ཏུ་ཡང་

[020B] །དེ་ལྟ་ན་འདས་སྟེང་ན། །དོན་ཆེན་གྱིས་ནི་ཉེ་བར་གནས། །དེ་བཞིན་དང་སོགས་དྲི་མེད་ཅན། །རང་བཞིན་དང་སོགས་བསྒོམས་པ་ལ། །སྣང་བའི་རྫོགས་པའི་སངས་རྒྱས་ནི། །མཚན་དང་དཔེ་བྱད་དང་ལྡན་པ། །འཆག་པ་
དང་ནི་བཞེངས་པ་དང། །བཞུགས་པ་དང་ནི་གཟིམས་པ་དང། །སྤྱོད་ལམ་སྣ་ཚོགས་མཛད་པ་ཅན། །ཞི་བའི་ཆོས་ནི་གསུངས་པ་དང། །མི་གསུང་མཉམ་པར་གཞག་གྱུར་པ། །ཆོ་འཕྲུལ་རྣམ་པ་སྣ་ཚོགས་དང། །མཛད་པ་གཟི་མདངས་ཆེན་པོ་
ཅན༑ ༑སེམས་ཅན་རྣམས་ཀྱིས་མཐོང་བར་འགྱུར། །ཞེས་གསུངས་པ་ལྟར་བཻ་ཌཱུརྱའི་ས་གཞི་གཙང་མ་ལ་ལྷ་དབང་གི་གཟུགས་བརྙན་དུ་མ་ཞིག་འགྲོ་བ་དུ་མའི་ཡུལ་དུ་སྣང་བ་ན་དེས་སེམས་ཅན་དེ་རྣམས་ལ་ཕན་པའི་དོན་ཆེན་པོར་འགྱུར་ཡང་
གཟུགས་བརྙན་ལ་རྣམ་པར་རྟོག་པ་མེད་པ་བཞིན་དུ། ཀུན་སློང་སྐྱོན་ཅན་གྱི་དྲི་མ་མེད་པར་སངས་རྒྱས་ལ་དད་པ་བསྒོམ་པ་སོགས་ཀྱི་འགྲོ་སེམས་གཙང་མ་ལ་རྒྱལ་བའི་སྤྲུལ་སྐུ་སྤྱོད་ལམ་དང་རྣམ་འགྱུར་སོགས་མཐའ་ཡས་པ་དུ་མ་ཞིག་གི་
གཟུགས་བརྙན་སྣང་ཞིང། དེས་གནས་སྐབས་མཐར་ཐུག་གི་དོན་བྱེད་ཀྱང་དེ་ལ་རྣམ་པར་རྟོག་པ་གཏན་ནས་མེད་པའི་སྐུའི་གསང་བ་རྨད་དུ་བྱུང་བ་སྟེ་སངས་རྒྱས་འཕགས་པ་འབའ་ཞིག་གི་ཁྱད་ཆོས་སོ། །གསུམ་པ་ལ་འཇམ་དབྱངས་
ཀྱི་སྐུ་མཐོང་བ་དང་མི་འབྲལ་བ་དང། དེས་དོན་ཆེན་པོར་འགྱུར་བ་དང། ཡོན་ཏན་གྱི་ཚོགས་གཞན་དང། ངག་གི་དབང་པོའི་སྐུ་ཐོབ་པར་སྨོན་པ་བཞི་ལས། དང་པོ་ནི། ལི་ཁྲིའི་ཁུ་བ་འཁྱིལ་བའི་རྒྱ་མཚོར་རང་བཞིན་གྱི་ཁ་དོག་དམར་

[021A]༄༅། །སེར་མཛེས་པ་དང་ལྡན་པའི་ཐོག་མངོན་བརྗོད་ཀྱི་བསྟན་བཅོས་ལས། རླུང་དང་ཡང་མགྱོགས་མདོག་ལྔ་པ། །དེ་བཞིན་ཐིག་ལེ་ཅན་དང་ནི། །ངེས་བརྗོད་ཤིན་ཏུ་རྒྱལ་མཚན་དང། །རི་བོ་འཇོམས་རྣམས་ཉི་
མའི་རྟ། །ཞེས་འབྱུང་བ་ལྟར་གྱི་རྟ་བདུན་ཅན་ཉི་མའི་འོད་ཟེར་སྟོང་ཕྲག་ལྷུང་བ་སྟེ་ཕོག་པས་ཆེས་ཆེར་དྭངས་ཤིང་མཛེས་པར་བྱས་པ་བཞིན་དུ་སྐུ་བྱད་བལྟ་བས་མི་ངོམས་ལ། ཉི་མ་ལ་སོགས་པའི་ལྷ་རྣམས་ཀྱི་འོད་ཀྱང་ཉི་མའི་དྲུང་དུ་མེ་ཁྱེར་
བཞིན་དུ་མོག་མོག་པོར་བྱེད་པའི་འོད་ཟེར་གྱི་ཕུང་པོ་ཕྱོགས་བཅུར་འཕྲོ་བའི་སྐུ་གང་དེ་མཚན་དཔེའི་ཆ་ཤས་ཀྱི་སྒོ་ནས་ཅུང་ཟད་བསྟོད་པ་ལས། དཔག་ཏུ་མེད་པའི་བསོད་ནམས་ཀྱི་ཕུང་པོ་ཐོབ་པ་དེ་ཡིས་བདག་འདི་ནས་བརྩམས་ཏེ་སྐྱེ་བ་ཐམས་
ཅད་དུ་རྗེ་བཙུན་འཇམ་དཔལ་དབྱངས་ཀྱི་སྐུ་མཆོག་གི་མཛེས་པ་མིག་གི་ལམ་དུ་མཐོང་བ་དང་འབྲལ་བ་མེད་པར་ཤོག་ཅིག་གཉིས་པ་ནི། ནམ་ཞིག་སྟེ་དུས་གང་གི་ཚེ་མགོན་པོ་ཁྱོད་ཀྱི་སྐུ་མཐོང་བར་གྱུར་པའི་དེ་མ་ཐག་ཏུ་ཁམས་གསུམ་གྱི་སྲིད་པར་
འདི་ཙམ་ནས་འཁྱམས་ལ། དེ་ཡན་མ་འཁྱམས་ཞེས་པའི་ཐོག་མའི་ཚད་བཟུང་མེད་པར་ཡུན་རིང་དུ་བདེ་བའི་སྐབས་ཅུང་ཟད་ཀྱང་མེད་པར་སྡུག་བསྔལ་གསུམ་གྱིས་མནར་བཞིན་དུ་འཁྱམས་པས་དུབ་པ་བདག་རང་ཉིད་ཀྱི་བདེ་བ་བསྒྲུབ་པའི་ཕྱིར་
སྲིད་པའི་ཕུན་ཚོགས་དོན་དུ་གཉེར་བ་སོགས་ལོག་པའི་ལམ་དུ་སོང་བའི་མ་རུངས་པའི་ཡིད་གང་ཡིན་པ་དེ་གཞན་དོན་དུ་རྫོགས་བྱང་དོན་དུ་གཉེར་བའི་བྱང་ཆུབ་ཀྱི་སེམས་ཀྱི་དབང་དུ་འགྱུར་བར་ཤོག་ཅིག་གསུམ་པ་ནི། གཞན་ཡང་བཟོད་པ་

[021B] ལྷའི་རྣ་བ་དང། གཞན་སེམས་ཤེས་པ་དང། སྔོན་གནས་རྗེས་དྲན་དང། ལྷའི་མིག་དང། ཟག་པ་ཟད་པའི་མངོན་ཤེས་དྲུག་དང། སྟོང་པ་ཉིད་དང། མཚན་མ་མེད་པ་དང་
སྨོན་པ་མེད་པའི་རྣམ་པར་ཐར་པའི་སྒོ་གསུམ་དང། དཔའ་བར་འགྲོ་བ་ལ་སོགས་པ་མུ་དང་མཐའ་མེད་པའི་ཏིང་ངེ་འཛིན་གྱི་ཚོགས་ཐོབ་ནས་ཞིང་ཁམས་གྲངས་མང་བས་ན་བྱེ་བར་རྒྱལ་བ་རྣམས་བལྟ་བའི་ཕྱིར་དང། དེ་དག་ལ་མཆོད་པ་དང་ཆོས་
ཉན་པའི་ཕྱིར་གྲངས་དེ་སྙེད་ཀྱི་དཔག་ཏུ་མེད་པའི་ལུས་ཀྱི་བཀོད་པ་སྟོན་ནུས་པར་ཤོག་ཅིག་བཞི་པ་ནི། ལུས་ཀྱི་རྟེན་དེར་ནི་རྒྱལ་བ་རྣམས་ཀྱིས་ཐེག་པ་ཆེན་པོའི་དགེ་བའི་བཤེས་གཉེན་མཛད་ནས་གདམས་ངག་གསུངས་པ་རྣམས་ཉན་པས་མང་དུ་
ཐོས་པའི་མཐར་སོན་ཏེ་ཐོས་པའི་དོན་རང་བྲིས་ཚུལ་བཞིན་དུ་ཉམས་སུ་བླངས་ནས་མཐའ་ཡས་པའི་འགྲོ་བ་མངོན་མཐོ་ངེས་ལེགས་ཀྱི་བདེ་བ་འདོད་པ་རྣམས་ཆོས་ཀྱི་ཚིམ་པར་བྱས་ནས་ཡུན་རིང་པོར་མི་ཐོགས་པར་མྱུར་བ་ཉིད་དུ་རྒྱལ་བ་ཀུན་གྱི་
གཙོ་བོ་རྗེ་བཙུན་འཇམ་དཔལ་དབྱངས་ངག་གི་དབང་པོའི་སྐུ་མཆོག་ཐོབ་པར་ཤོག་ཅིག་རྗེ་བཙུན་འཇམ་དཔལ་དབྱངས་ལ་བསྟོད་པ་འཇམ་དབྱངས་མཉེས་པར་བྱེད་པའི་བསྟོད་སྤྲིན་རྒྱ་མཚོ་ལས་སྐུ་ལ་བསྟོད་པའི་སྐབས་ཏེ་དང་པོའི་བཤད་པའོ། །
   ༈    ཤིས་པ་བརྗོད་པ་དང། བསྟོད་པ་དངོས། དེ་ལྟར་བསྟོད་པའི་དགེ་བ་བསྔོ་བའོ། །དང་པོ་ནི། ཉི་མ་རབ་ཏུ་གསལ་བའི་འོད་སྟོང་ཟེར་གྱིས་འདབ་མ་ཡོངས་སུ་རྫོགས་པར་ཁ་ཕྱེ་བའི་གུར་གུམ་གཞོན་ནུའི་

[022A]༄༅། །གཟུགས་ཤིན་ཏུ་དང་བའི་མེ་ལོང་གི་དཀྱིལ་ན་གསལ་བ་ནི་ཁ་དོག་ངོ་མཚར་ཞིང་ཆ་ཐམས་ཅད་རྫོགས་པར་ཤར་བ་དང་གང་དུ་སྣང་བ་དེས་སྟོད་པ་གཉིས་ཚོགས་ཡིན་པ་བཞིན། ཁ་དོག་དམར་སེར་ཅན་མཚན་དཔེའི་ཆ་
ཐམས་ཅད་རྫོགས་པར་སྣང་བ་དང་རང་བཞིན་གྱིས་སྟོང་པ་གཉིས་ཚོགས་ཀྱི་སྐུ་མཆོག་ཏུ་མཛེས་ཤིང་བཅུ་དྲུག་ལོན་པའི་ན་ཚོད་ཀྱིས་སྒེག་པའི་འགྱིང་བག་ལེགས་པ་ལས་ཤིན་ཏུ་གསལ་བའི་འོད་ཟེར་སྣ་ལྔ་མུ་མེད་དུ་འཕྲོ་བས་དབང་བོའི་གཞུ་
འཇའ་ཚོན་བཞིན་རབ་ཏུ་བཀྲ་བ། མགོན་པོ་འཇམ་པའི་དབྱངས་ཀྱི་འཆད་རྩོད་རྩོམ་གསུམ་ལ་ཐོགས་པ་མེད་པ་སོགས་ཀྱི་ངག་གི་དབང་ཕྱུག་སྩོལ་ཞིག་གཉིས་པ་ལ་གསུམ། ཡོན་ཏན་མདོར་བསྡུས་བརྗོད་ནས་བསྟོད་པ་དང། ཡན་ལག་དྲུག་
ཅུའི་སྒོ་ནས་རྒྱས་པར་བསྟོད་པ་དང། འབྱུང་ཁུངས་དང་ལྷུན་གྱིས་གྲུབ་པའི་ཁྱད་ཆོས་སོགས་ཡོན་ཏན་གཞན་གྱི་སྒོ་ནས་བསྟོད་པའོ། །དང་པོ་ནི། ཕྱོགས་བཅུའི་ཞིང་མཐའ་ཡས་མུ་མེད་པ་ཀུན་ལ་ཀུན་ནས་ཏེ་མ་ལུས་པར་རབ་ཏུ་འགེངས་པའི་གསུང་
གི་སྒྲ་སྐད་སེམས་ཅན་རང་རང་གི་སྐད་དང་དབང་པོ་དང་འཚམ་བར་ཚུལ་སྣ་ཚོགས་སྟོན་པའི་སྐད་ཀྱི་དབྱེ་བ་མཐའ་ཡས་པ། སེམས་ཅན་ཀུན་གྱི་ཡིད་ལ་ཡིད་དེ་དང་མཐུན་པར་བསྟན་པས་དགའ་མ་གུས་ཚམ་བྱེད་འཇིག་རྟེན་གྱི་བྱེད་པོ་ཚངས་པའི་གདངས་
ཀྱང་ཟིལ་གྱིས་གནོན་པ། མགོན་པོ་འཇམ་དཔལ་དབྱངས་ཁྱོད་ཀྱི་གསུང་དབྱངས་ནི་དཀྱིལ་འཁོར་གྱི་སྐད་དོད་མཎྜལ་ཞེས་པ་སྙིང་པོ་ལེན་པའམ་འཛིན་པ་ལ་འཇུག་བས་དམ་པའི་ཆོས་ཀྱི་སྒྲ་དབྱངས་ཀྱི་བཅུད་དམ་སྙིང་པོ་འཛིན་པས་དབྱངས་ཀྱི་ང་རོའི་

[022B] དེ་ཡང་རེ་ཞིག་ཙམ་གྱི་པར་གྲག་ནས་མེད་པར་འགྱུར་བ་མ་ཡིན་པར་འཁོར་བསྟོང་པར་མི་གྱུར་གྱི་བར་དུ་སྲིད་དུ་རྫས་རྒྱུན་བར་མཆད་ཆགས་པའི་སྙན་པའི་གསུང་གང་ཡིན་པ་སེམས་ཅན་གང་ཞིག་གི་རྣ་བའི་ལམ་དུ་ལྷུང་ན་སེམས་ཅན་
དེའི་ན་བ་དང་གནས་སྐབས་གཞན་དུ་འགྱུར་བའི་རྒ་བ་དང་སྲོག་གི་རིགས་མཐུན་ཆད་པའི་འཆི་བའི་སྡུག་བསྔལ་རྣམས་འཕྲོག་པ་སྟེ་འཇོམས་པར་བྱེད་པའི་ཡོན་ཏན་དང་ལྡན་པའོ། །གཉིས་པ་ལ་གཉིས། རྒྱས་པར་བསྟོད་པ་དངོས་དང། དེའི་མཇུག་བསྡུ་བའོ། །
དང་པོ་ནི། གསང་བ་བསམ་གྱིས་མ་ཁྱབ་པ་བསྟན་པའི་མདོ་ལས། ཞི་བའི་བློ་གྲོས་དེ་བཞིན་གཤེགས་པའི་གསུང་ནི་རྣམ་པ་དྲུག་ཅུ་རྩ་བཞི་དང་ལྡན་པར་འབྱུང་སྟེ། རྣམ་པ་དྲུག་ཅུ་རྩ་བཞི་གང་ཞེ་ན། འདི་ལྟ་སྟེ། མཉེན་པའི་གསུང་འབྱུང་བ་
དང༑ འཇམ་པ་དང། ཡིད་དུ་འོང་བ་དང། ཡིད་དུ་འཐད་པ་དང། དག་པ་དང། དྲི་མ་མེད་པ་དང། འོད་གསལ་བ་དང། སྙན་ཅིང་འཇེབས་པ་དང། མཉན་པར་འོས་པ་དང། མི་ཚུགས་པ་དང། སྙན་པ་དང། དུལ་བ་དང། མི་རྩུབ་པ་
དང། མི་བརླང་བ་དང། རབ་ཏུ་དུལ་བ་དང། རྣར་སྙན་པ་དང། ལུས་སིམ་པར་བྱེད་པ་དང། སེམས་ཚིམ་པར་བྱེད་པ་དང། སྙིང་དགའ་བར་བྱེད་པ་དང། དགའ་བདེ་སྐྱེད་པ་དང། ཡོངས་སུ་གདུང་བ་མེད་པ་དང། ཀུན་ཏུ་ཤེས་པར་བྱ་
བ་དང། རྣམ་པར་རིག་པར་བྱ་བ་དང། རྣམ་པར་གསལ་བ་དང། དགའ་བར་བྱེད་པ་དང། མངོན་པར་དགའ་བར་བྱེད་པ་དང། ཀུན་ཤེས་པར་བྱེད་པ་དང། རྣམ་པར་རིག་པར་བྱེད་པ་དང། རིགས་པ་དང། འབྲེལ་བ་དང། ཟློས་པའི་སྐྱོན་མེད་

[023A]༄༅། །པ་དང། སེང་གེའི་སྒྲའི་ཤུགས་ཅན་དང། གླང་བོ་ཆེའི་སྒྲ་སྐད་དང། འབྲུག་གི་སྒྲ་དབྱངས་དང། ཀླུའི་དབང་པོའི་སྒྲ་དང། དྲི་ཟའི་གླུ་དབྱངས་དང། བྱ་ཀ་ལ་བིང་ཀའི་སྒྲ་དབྱངས་དང། ཚངས་པའི་སྒྲ་དབྱངས་
བསྒྲགས་པ་དང། ཤང་ཤང་ཏེའུ་ཡི་སྒྲ་དབྱངས་སུ་གྲགས་པ་དང། ལྷའི་དབང་པོའི་དབྱངས་ལྟར་སྙན་པ་དང། རྔའི་སྒྲ་དང། མ་ཁེངས་པ་དང། མི་དམའ་བ་དང། སྒྲ་ཐམས་ཅད་ཀྱི་རྗེས་སུ་ཞུགས་པ་དང། ཚིག་ཟུར་ཆག་པ་མེད་པ་དང། མ་ཚང་
པ་མེད་པ་དང། མ་ཞུམ་པ་དང། མི་ཞན་པ་དང། རབ་ཏུ་དགའ་བ་དང། ཁྱབ་པ་དང། ཆུབ་པ་དང། རྒྱུན་ཆགས་པ་དང། འབྲེལ་བ་དང། སྒྲ་ཐམས་ཅད་རྫོགས་པར་བྱེད་པ་དང། དབང་པོ་ཐམས་ཅད་ཚིམ་པར་བྱེད་པ་དང། མ་སྨད་པ་དང་
མི་འགྱུར་བ་དང། མ་བརྟབས་པ་དང། འཁོར་ཀུན་ཏུ་གྲགས་པ་དང། འདོད་ཆགས་ཞི་བར་བྱེད་པ་དང། ཞེ་སྡང་འདུལ་བ་དང། གཏི་མུག་སེལ་བ་དང། བདུད་ཚར་གཅོད་པ་དང། རྣམ་པ་ཐམས་ཅད་ཀྱི་མཆོག་དང་ལྡན་པར་འབྱུང་བ་
སྟེ༑ ཞི་བའི་བློ་གྲོས་དེ་བཞིན་གཤེགས་པའི་གསུང་ནི་ཡན་ལག་དྲུག་ཅུ་རྩ་བཞི་པོ་དེ་དག་དང་ལྡན་པར་འབྱུང་ངོ། །ཞེས་གསུངས་པ་ལྟར་ཡན་ལག་དྲུག་ཅུ་རྩ་བཞི་དང་ལྡན་པ་སྟེ་དེ་ཡང་ཆུ་རབ་ཏུ་སྣུམ་པའམ་མཉེན་པ་ནི་ཆུ་གཙང་མ་འགྲོ་བའི་
ལམ་གང་ཡིན་དུ་རྒྱུག་ནུས་པའི་ལས་རུང་ཡིན་པས་དེས་རྩི་ཤིང་ནགས་ཚལ་སོགས་ལ་ཞུགས་པའི་མཐུས་མ་སྐྱེས་པ་རྣམས་བསྐྱེད་པ་དང། སྐྱེས་པ་རྣམས་འཕེལ་ཞིང་རྒྱས་པར་བྱེད་པ་བཞིན་དུ་མགོན་པོ་འཇམ་དཔལ་དབྱངས་ཀྱི་

[023B] སྐྱེས་པ་རྣམས་འཕེལ་ཞིང་རྒྱས་པར་བྱེད་པས་ན་
གསུང་ལས་སུ་རུང་བའི་མཉེན་པ་དང། འདི་ལ་ཉི་ཁྲི་སྣང་བར། སེམས་ཅན་གྱི་ཁམས་ཀྱི་དགེ་བའི་རྩ་བ་ཉེ་བར་སྟོན་པར་མཛད་པའི་ཕྱིར་མཉེན་པའོ། །ཞེས་པ་དང་མཐུན་པར་སློབ་དཔོན་དབྱིག་གཉེན་གྱི་མདོ་རྒྱན་འགྲེལ་པར་ཡང་འབྱུང་ལ། སློབ་
དཔོན་བློ་བརྟན་གྱི་འགྲེལ་བཤད་དུ། སྣུམ་པ་ཞེས་འབྱུང་བ་ནི་འགྱུར་གྱི་ཁྱད་ཡིན་ཞིང། མངོན་རྟོགས་རྒྱན་ལས་གསུང་མཉེན་ཞེས་དཔེ་བྱད་ཀྱི་གྲས་སུ་བྱུང་བ་དང་འདྲ་བས། བསྟོད་སྤྲིན་པར་མ་འགར་འདི་བཞིན་དང་འགའ་ཞིག་ཏུ་ས་སྙན་བྱུང་
བའི་ཕྱི་མ་མ་དག་གོ་ལྷའི་གོས་ལ་སོགས་པའི་རེག་བྱ་འཇམ་པོས་ལུས་ལ་རེག་ན་བདེ་བ་བཞིན་དུ་གསུང་ཐོས་པ་ན་མཐོང་བའི་ཆོས་སྐབས་དེ་ཉིད་ལ་ཡིད་བདེ་བར་བྱེད་པས་ན་འཇམ་ཞིང། བདེན་པ་གཉིས་དང་རྟེན་འབྲེལ་དང། བྱང་ཆུབ་ཀྱི་ཕྱོགས་
ལ་སོགས་པའི་དོན་བཟང་པོ་ཡིད་ཀྱི་རྣམ་པར་ཤེས་པས་བཟུང་བར་བྱ་བསྟོན་པས་ན་ཡིད་དུ་འོང་བ་དང། ཟུར་ཆག་ལ་སོགས་བ་ལྟ་བུའི་ཚིག་ཅལ་ཅོལ་གྱིས་མི་གསུང་བར་ལྷ་དང་འཕགས་པའི་ཚིག་དང་ཡི་གེ་ར་གསུངས་པའི་ཚིག་བཟང་བས་ན་ཡིད་དུ་
འཐད་པ་དང། སྒྲིབ་གཉིས་བག་ཆགས་དང་བཅས་པ་སྤངས་པའི་ཇི་ལྟ་བ་གཟིགས་པའི་མི་རྟོག་ཡེ་ཤེས་ཀྱི་རྗེས་ཐོབ་དག་པ་ཇི་སྙེད་པ་གཟིགས་པའི་ཡེ་ཤེས་ཀྱི་བདག་རྐྱེན་ལས་བྱུང་བས་ན་རྣམ་པར་དག་ཅིང། རྩ་བ་དང་ཉེ་བའི་ཉོན་མོངས་པ་བག་ཆགས་

[024A]༄༅། །དང་བཅས་པ་སྤངས་ནས་གསུངས་པས་ན་དྲི་མ་མེད་པ་དང། འཇིག་རྟེན་ནམ་གླགས་པའི་ཚིག་དང་ཡི་གེས་མི་གསུང་བར་གྲགས་པའི་ཚིག་དང་ཡི་གེས་གསུངས་པས་ན་འོད་གསལ་བའམ་རབ་ཏུ་གསལ་བ་
དང༑ བདག་ཏུ་ལྟ་བ་ལ་སོགས་པ་མུ་སྟེགས་ཅན་གྱི་ལྟ་བ་ངན་པ་ཐམས་ཅད་འཇོམས་པར་བྱེད་པའི་སྟོབས་ཀྱི་ཡོན་ཏན་དང་ལྡན་པས་ན་སྙན་ལ་འཇེབས་པ་དང། མདོ་རྒྱན་འགྲེལ་པ་དང་རྣམ་བཤད་རིག་པ་སོགས་སུ་འདི་ལྟར་འབྱུང་ཞིང་མདོ་རྒྱན་
འགྲེལ་བཤད་དུ་སྟོབས་དང་ལྡན་པ་ཞེས་འབྱུང། ཇི་ལྟར་གསུངས་པ་བཞིན་བསྒྲུབས་པས་འཁོར་བ་ལས་ངེས་པར་འབྱུང་བར་བྱེད་པས་ན་མཉན་པར་འོས་ཤིང། མུ་སྟེགས་བྱེད་ལ་སོགས་པའི་རྒོལ་བ་གཞན་གྱིས་ཟིལ་གྱིས་མི་ནོན་ཞིང་སུན་
འབྱིན་པར་མི་ནུས་པས་ན་མི་ཚུགས་པ་དང། གསུང་ཐོས་པ་རྣམས་ཡིད་དགའ་བར་བྱེད་པས་སྙན་ཅིང་དུག་གསུམ་གྱི་གཉེན་པོ་བསྟན་པའི་སྒོ་ནས་ཉོན་མོངས་པ་འདུལ་བས་ན་འདུལ་བའམ་དུལ་བ་དང། མུ་སྟེགས་པས་མེ་ལྔ་བསྟེན་པ་དང་རི་ནས་
མཆོངས་པ་སོགས་ཀྱི་བསླབ་པ་བཅས་པ་ནི་འདི་དང་ཕྱི་མར་གནོད་པས་རྩུབ་པ་ཡིན་ལ། སངས་རྒྱས་ཀྱིས་མཐའ་གཉིས་སྤངས་པའི་བསླབ་པ་བཅས་པ་ནི་ཚེ་འདིར་ཡང་ངལ་ཞིང་དུབ་པའི་མཐའ་ལ་བརྟེན་མི་དགོས་ཤིང་ཚེ་རབས་གཞན་ལའང་
ཕན་པའི་ཐབས་སླ་བ་ཡིན་པས་མི་རྩུབ་པ་དང། གལ་ཏེ་བསླབ་པ་ལས་འདས་ན་ལྟུང་བ་དེ་ལས་ལྡང་བའི་ཐབས་དང་སྒོ་གཞན་ནས་ཐར་པའི་ཐབས་མེད་པ་མ་ཡིན་པར་བཤེགས་པ་དང་སྡོམ་སེམས་ཀྱི་སྒོ་ནས་ལྟུང་བ་ལས་འབྱུང་བའི་ཐབས་དང་

[024B] རིགས་ཅན་གསུམ་གྱི་གདུལ་བྱ་ལ་རང་རང་དང་འཚམ་པའི་འདུལ་བྱེད་ཀྱི་ཐེག་པ་གསུམ་སྟོན་པས་ན་རབ་ཏུ་དུལ་བའམ་རབ་ཏུ་འདུལ་བ་དང་
གསུང་ཤིན་ཏུ་འཇམ་ལ་སྙན་པས་ཉན་པ་པོ་རྣམས་ཡིད་དེ་ལས་གཞན་དུ་མི་གཡེང་ཞིང། རྣ་བ་གཏད་དེ་ཉན་པར་བྱེད་པས་ན་རྣ་བར་སྙན་པ་དང། སངས་རྒྱས་ཀྱི་གསུང་ཐོས་པ་ལས་སེམས་མཉམ་པར་འཇོག་པ་འགྱུར་ཞིང། དེ་ལས་ཞི་གནས་དང་
དེའི་མཐུས་ལུས་ལ་ཤིན་སྦྱངས་ཀྱི་བདེ་བ་བསྐྱེད་ནས་སིམ་པ་མྱང་བར་བྱེད་པས་ན་ལུས་ཚིམ་པར་བྱེད་པ་དང། གསུང་དེས་བསྟན་པའི་ཆོས་རྣམས་ཀྱི་རང་སྤྱིའི་མཚན་ཉིད་ལ་མཁས་པའི་ཤེས་རབ་བསྒོམ་པས་ལྷག་མཐོང་བསྐྱེད་ཅིང། དེས་མི་
ཤེས་པའི་མུན་པ་དང་བྲལ་ནས་ལྷག་པར་མཁས་པའི་དགའ་བ་བསྐྱེད་པས་ན་སེམས་ཚིམ་པར་བྱེད་པ་དང། བློ་རྩེ་གཉིས་པ་ཅན་གྱི་ཐེ་ཚོམ་གྱི་ཟུག་རྡུ་ཡོད་ན་དེ་ལ་བརྟེན་ནས་ཡིད་མི་བདེ་བར་འགྱུར་བ་ལས། སངས་རྒྱས་ཀྱི་གསུང་གིས་ཐེ་ཚོམ་ཐམས་
ཅད་བཅད་ནས་དོགས་པའི་མི་བདེ་བ་མཐའ་དག་སེལ་བར་བྱེད་པས་ན་སྙིང་ནི་ཚིམ་པར་བྱེད་པ་དང། གསུང་གིས་ཆོས་རྣམས་ཀྱི་རང་སྤྱིའི་མཚན་ཉིད་ལེགས་པར་བསྟན་པའི་མཐུས་དེ་དག་མ་རྟོགས་པའི་མ་རིག་པ་གསལ་ནས་ཤེས་པར་བྱེད་པས་ན་དགའ་
བ་བསྐྱེད་པ་དང། ཀུན་རྫོབ་དང་དོན་དམ་གྱི་གནས་ལུགས་ཚུལ་བཞིན་དུ་བསྟན་པས་རྟག་པ་དང་བདག་དང་བདེ་བ་སོགས་སུ་ལོག་པར་རྟོག་པའི་ཤེས་རབ་ཉོན་མོངས་ཅན་སྤོང་ཞིང་ཡང་དག་པ་ཇི་ལྟ་བ་བཞིན་ཤེས་པ་ལ་འགོད་པས་ན་བདེ་བ་བསྐྱེད་པ་དང། མདོ་

[025A]༄༅། །རྒྱན་འགྲེལ་བཤད་དུ་འདི་ལྟར་འབྱུང་ཞིང། འཕགས་མཆོག་རྣམ་གྲོལ་སྡེས། ལོག་པ་དང་མ་ངེས་པ་སེལ་བའི་ཕྱིར་དགའ་བ་དང་བདེ་བ་བསྐྱེད་པའོ། །ཞེས་གསུངས་པའི་དངོས་ཟིན་གྱི་གོ་རིམ་ལོག་རྟོག་སེལ་
བ་དགའ་བ་དང་མ་རྟོགས་པ་སེལ་བ་བདེ་བ་དང་སྦྱར་བལྟ་བུར་སྣང་ངོ། །སངས་རྒྱས་ཀྱི་གསུང་ཐོས་ནས་ཐོས་པའི་དོན་བསམ་པ་དང་བསྒོམ་པ་སོགས་ཀྱི་སྒོ་ནས་བསྒྲུབས་ན་མཐར་ཇི་ལྟར་གསུངས་པའི་འབྲས་བུ་ཐོབ་ཅིང་གནས་ལུགས་མངོན་སུམ་དུ་
རྟོགས་པར་འགྱུར་བས་བདག་གིས་གསུང་ཉན་པ་དེ་ལ་དོན་མ་བྱུང་ངོ་སྙམ་དུ་འགྱོད་པས་ཡིད་གདུང་བར་མི་འགྱུར་བས་ན་གདུང་བ་མེད་པ་དང། གསུང་ཉན་ཅིང་ཐོས་པ་ལ་བརྟེན་ནས་ཐོས་བྱུང་གི་ཤེས་རབ་ཕུན་སུམ་ཚོགས་པ་སྐྱེ་བ་དང་གནས་པར་
འགྱུར་བས་ན་ཀུན་ཏུ་ཤེས་པར་བྱ་བ་དང། ཇི་ལྟར་ཐོས་པའི་དོན་དེ་ལ་རིག་པ་བཞིའི་སྒོ་ནས་བསམ་ན་སྒྲོ་འདོགས་ལེགས་པར་ཆོད་ནས་དོན་ལ་ངེས་ཤེས་ལྷག་པར་རྙེད་པའི་བསམ་བྱུང་གི་ཤེས་རབ་ཕུན་སུམ་ཚོགས་པ་སྐྱེ་བའི་རྒྱུ་དང་གནས་སུ་གྱུར་
པས་ན་རྣམ་པར་རིག་པར་བྱ་བའམ་ཤེས་པར་བྱ་བ་དང། ཆོས་ཁ་ཅིག་འཆད་ལ་ཁ་ཅིག་མི་འཆད་པའམ། ཚིག་འཆད་ལ་དོན་མི་འཆད་པ་ལྟ་བུའི་འཆབ་པའམ་སྦེད་པའི་སྒོ་ནས་སློབ་དཔོན་གྱི་དཔེ་མཁྱུད་མེད་པར་ཆོས་སྟོན་པས་ན་རྣམ་པར་གསལ་
བ་དང། གསུང་ལ་བརྟེན་ནས་རྒྱུན་ཞུགས་སོགས་ཀྱིས་ཉོན་མོངས་སྤངས་པའི་མྱང་འདས་མངོན་དུ་བྱས་པ་དང། བྱང་སེམས་རྣམས་ཀྱིས་སངས་རྒྱས་ཀྱི་གོ་འཕང་མངོན་དུ་བྱས་ནས་རང་གཞན་གྱི་དོན་ཕུན་སུམ་ཚོགས་པ་གྲུབ་པ་ན་རང་གི་འདོད་དོན་

[025B] ལམ་མ་ཞུགས་ནས་མོས་སྤྱོད་ལ་གནས་པའི་བར་གྱི་སོ་སོ་སྐྱེ་བོ་རྣམས་ཀྱང་བདག་དོན་གྱི་འབྲས་བུ་ཐོབ་པར་བྱ་པའི་ཕྱིར། སངས་རྒྱས་ཀྱི་གསུང་ལ་འཇུག་
འདོད་སྐྱེ་བར་བྱེད་པས་ན་མངོན་པར་དགའ་བར་བྱེད་ཅིང། འདི་ལ་མདོ་སྡེ་རྒྱན་གྱི་འགྲེལ་བཤད་དུ། མངོན་པར་འདོད་པ་ཞེས་འབྱུང་སྟེ་འདྲའོ། །གནས་ལུགས་དང་དེ་མངོན་སུམ་དུ་རྟོགས་པའི་ཡེ་ཤེས་ལ་སོགས་པ་རང་མངོན་སུམ་དུ་རྟོགས་པའི་ཡེ་
ཤེས་ཀྱིས་ཇི་ལྟར་རྟོགས་པ་བཞིན་དུ། རྟོག་པས་རྟོགས་ཚུལ་རྫོགས་མི་ནུས་པར་སོ་སོར་རང་གིས་རིག་པར་བྱ་བ་ཡིན་པས་ན་བསམ་དུ་མེད་པའི་ཆོས་ཡིན་ལ། དེ་དག་ཡང་དག་པར་སྟོན་པར་བྱེད་པས་ནའམ་ཡང་ན་ལས་བསམ་གྱིས་མི་ཁྱབ་པ་དང་
རྣལ་འབྱོར་པའི་ཏིང་ངེ་འཛིན་གྱི་སྤྱོད་ཡུལ་བསམ་གྱིས་མི་ཁྱབ་པ་དང། སངས་རྒྱས་ཀྱི་ཡེ་ཤེས་ཀྱི་སྤྱོད་ཡུལ་བསམ་གྱིས་མི་ཁྱབ་པ་དང། སྨན་དང་སྔགས་ཀྱི་མཐུ་བསམ་གྱིས་མི་ཁྱབ་བསྟེ་བསམ་དུ་མེད་པ་བཞི་བསྟན་པས་ན་ཀུན་ཤེས་པར་བྱེད་ཅིང་
ཕུང་ཁམས་སྐྱེ་མཆེད་དང་ས་དང་ཕ་རོལ་ཏུ་ཕྱིན་པ་སོགས་བསམ་པར་བྱ་བ་ཡིན་པས་སམ་བློའི་ཡུལ་གྱི་ཆོས་ཡིན་པས་བསམ་པའི་ཆོས་ཞེས་བྱ་ལ། དེ་དག་ཕྱིན་ཅི་མ་ལོག་པར་སྟོན་པར་བྱེད་པས་ན་རྣམ་པར་རིག་པར་བྱེད་པ་དང། གསུང་གི་བསྟན་
བྱའི་དོན་ལ་མངོན་སུམ་དང་རྗེས་སུ་དཔག་པའི་ཚད་མ་དང། རང་ཚིག་སྔ་ཕྱི་དང་དངོས་ཤུགས་འགལ་བ་སོགས་ཀྱི་ལུང་གི་གནོད་པ་མེད་པའི་དཔྱད་གསུམ་གྱིས་ངག་པས་ན་འཐད་པའམ་རིགས་ཤིང། ཉན་ཐོས་ཀྱི་རིགས་ཅན་རྣམས་ལ་ཐེག་པ་ཆེན་

[026A]༄༅། །པོའི་ཆོས་སྟོན་པ་ལྟ་བུའི་སྣོད་དང་ཚེས་མི་འཚམ་པར་མི་སྟོན་པར་སྣོད་གང་ལ་གང་དགོས་པའི་ཆོས་དེ་སྟོན་པར་བྱེད་པས་ན་སྣོད་ཀྱི་བབས་དང་འབྲེལ་བ་ཡིན་ལ། འདི་ལ་མདོ་རྒྱུན་འགྲེལ་བཤད་དུ་མཐུན་པ་ཞེས་
འབྱུང་བ་ཡང་དོན་འདྲའོ། །སྐབས་གཅིག་ཏུ་ཡང་དོན་གཅིག་ལ་ཚིག་རྣམ་གྲངས་མང་པོས་བསྟན་པ་ཟློས་པ་ལྟར་སྣང་ཡང་དེའི་སྐྱོན་མེད་པ་ནི། དཔེར་ན། མདོ་ལས་ཤཱ་རིའི་བུ་སོགས་ཀྱི་ཤེས་རབ་ལ་བསྔགས་པ་ན་ཤེས་རབ་མྱུར་བ། ཤེས་རབ་མགྱོགས་
པ༑ ཤེས་རབ་རྣོ་བ། ངེས་པར་འབྱུང་བའི་ཤེས་རབ་ཅན། ངེས་པར་འབྱེད་པའི་ཤེས་རབ་ཅན། ཤེས་རབ་ཆེ་བ། ཤེས་རབ་ཡངས་པ། ཤེས་རབ་ཟབ་པ། ཤེས་རབ་མཉམ་པ་མེད་པ། ཤེས་རབ་རིན་པོ་ཆེ་དང་ལྡན་པ་ཞེས་གསུངས་པ་ནི་
རིམ་པ་བཞིན་ཤེས་རབ་དོན་ལ་མྱུར་དུ་འཇུག་པ་དང་དོན་མང་པོ་ལ་འཇུག་པ་དང། དོན་ཕྲ་བ་ལ་འཇུག་པ་དང། འཁོར་བ་ལས་ངེས་པར་ཐར་པ་དང། བདེན་བཞིའི་མཚན་ཉིད་ཇི་ལྟ་བ་བཞིན་དུ་འབྱེད་པ་དང། འདྲ་བ་དང་ལན་གདབ་པ་ལ་ཕུགས་
ཐུག་པར་མི་འགྱུར་བ་དང། མངོན་ཤེས་ལྔ་རྒྱ་ཆེ་ཞིང་ཡོངས་སུ་རྫོགས་པ་དང། གཞན་གྱིས་རྟོགས་དཀའ་བ་དང། འཇིག་རྟེན་པ་ཐམས་ཅད་ལས་ཁྱད་པར་འཕགས་པ་དང། རྙེད་དཀའ་ཞིང་དོན་ཆེན་པོ་བསྒྲུབ་པ་དང་དགའ་བར་བྱེད་པ་རྣམས་ལ་རིམ་པ་
བཞིན་དགོངས་པ་ལྟ་བུས་མཚོན་རྒྱུ་མཚན་མི་འདྲ་བ་དང། རྟེན་འབྲེལ་མདོ་འགྲེལ་ལས། རྣམ་གྲངས་ཀྱི་བྱེ་བྲག་བརྗོད་པ་ཡང་ཅིའི་ཕྱིར་ཞེ་ན། འགའ་ཞིག་ཇི་ལྟར་ཡང་དེའི་ཁོང་དུ་ཆུད་པར་བྱ་བའི་ཕྱིར་དང། དེའི་ཚེ་རྣམ་པར་གཡེངས་པ་རྣམས་དེའི་དོན་

[026B] །དེ་ཉིད་བརྗོད་ན་ནི་གཞན་དག་གིས་དབྱེས་པར་འགྱུར་རོ། །ཡིད་རྟུལ་པོ་དག་ཀྱང་ཡང་ནས་ཡང་དུ་དེའི་དོན་རྟོགས་པས་མི་བརྗོད་པར་བྱ་བའི་ཕྱིར་དང། སྒྲ་གཅིག་ལ་དོན་དུ་མ་ཡོད་པས་དོན་ཐ་དད་པར་རྟོག་པ་བསལ་བའི་ཕྱིར་དང་
མིང་དེ་དག་གི་གསུང་རབ་ལས་འབྱུང་བའི་དོན་དེ་རྟོགས་པར་བྱ་བའི་ཕྱིར་ཏེ། སྨན་གྱི་རྣམ་གྲངས་ཀྱི་མིང་བཞིན་ནོ། །ཆོས་སྨྲ་པ་རྣམས་ཀྱིས་དེའི་དོན་ཐོབ་པར་བྱ་བ་དང་ཚིག་ཉེ་བར་སྦྱར་བ་གཉིས་དང་རྗེས་སུ་མཐུན་པར་བྱ་བའི་ཕྱིར་དང། བདག་ཉིད་ཆོས་
སོ་སོ་ཡང་དག་པར་རིག་པ་ཡིན་པར་བརྗོད་པར་བྱ་བའི་ཕྱིར་དང། གཞན་དག་ལ་དེའི་ས་བོན་བཞག་པར་བྱ་བའི་ཕྱིར་རོ། །ཞེས་གསུངས་པ་བཞིན་ཆོས་ཉན་པ་རྣམས་ལ་བརྡའ་དེ་དང་དེའི་སྒོ་ནས་བསྟན་ན་གོ་བར་འགྱུར་བའི་རིགས་ཅན་དུ་མ་ལ་ཕན་
པར་འགྱུར་བ་སོགས་ཀྱི་དགོས་པའི་དབང་གིས་གསུངས་པ་ཡིན་པས་ན་ཟློས་པའི་སྐྱོན་དང་བྲལ་བ་དང། སེང་གེའི་སྒྲ་དབྱངས་ཀྱིས་རི་དྭགས་རྣམས་སྐྲག་པར་བྱེད་པ་བཞིན་དུ་སངས་རྒྱས་ཀྱི་སྟོབས་དང། བདག་མེད་པར་གསུངས་པའི་སྒྲ་དབྱངས་ཀྱིས་སྨྲ་
བ་དན་པའི་མུ་སྟེགས་རྣམས་སྐྲག་པར་བྱེད་པས་ན་སེང་གེའི་སྒྲ་ལྟ་བུ་དང། ལྷའི་གླང་བོ་ཆེའི་སྒྲ་སུབ་སུབ་པོ་སྟེ་དོག་པ་དང་འཛེར་བ་མ་ཡིན་པར་ཡངས་པར་གྲགས་པ་བཞིན་དུ་སངས་རྒྱས་ཀྱི་གསུང་ཡང་སུབ་པ་དང་འཛེར་བ་མེད་པར་ཡངས་བས་ན་གླང་ཆེན་གྱི་
སྒྲ་ལྟ་བུ་དང། འབྲུག་གི་སྒྲ་སྒྲ་གཞན་ལས་ལྷག་པར་ཚོགས་ཆེ་བས་གཏིང་རིང་བའི་ཟབ་མོ་ཡིན་པ་བཞིན་སངས་རྒྱས་ཀྱི་གསུང་ཡང་ཤིན་ཏུ་ཆེ་བས་གཏིང་དཔག་པར་དཀའ་བས་ན་འབྲུག་གི་སྒྲ་ལྟ་བུ་དང། འདི་ལ་སློབ་དཔོན་དབྱིག་གཉེན་གྱི་མདོ་སྡེ་རྒྱན་གྱི་འགྲེལ་

[027A]༄༅། །པར་འབྲུག་གི་སྒྲ་ནི་བརྗིད་པའི་ཕྱིར་རོ་ཞས་དང། དེའི་འགྲེལ་བཤད་དང་རྣམ་བཤད་རིག་པ་ཉི་སྣང་རྣམས་སུ་ཟབ་པའི་ཕྱིར་འབྲུག་གི་སྒྲ་དབྱངས་ལྟ་བུར་གསུངས་ལ། དེའི་རྒྱུ་མཚན་འཆད་པ་ན་འགྲེལ་བཤད་ལས་
དཔེར་ན་འབྲུག་གི་སྒྲ་དྲུང་ནས་ཉན་ན་ཡང་ལྷག་པར་དྲག་ཏུ་ཐོས་པ་མེད། ཐག་རིང་པོ་ནས་ཉན་ན་ཡང་ལྷག་པར་སྒྲ་ཆུང་བར་གྲགས་པ་མེད་དེ་ཉེ་རིང་ཀུན་འདྲ་བར་སྙོམས་པ་ཁོ་ནར་ཐོས་པས་ཟབ་པ་ཡིན་པ་དེ་བཞིན་དུ། དེ་བཞིན་གཤེགས་པའི་གསུང་ཡང་ཉེ་རིང་
དུ་ཀུན་ལ་དྲག་དལ་མེད་པར་གྲགས་པས་ན་སྤྲིན་གྱི་སྒྲ་དབྱངས་ལྟ་བུ་ཞེས་བྱའོ་ཞེས་གསུངས་པའི་དོན་འབྲུག་སྒྲ་སྐད་གཞན་ལས་ལྷག་པར་ཆེ་བས་ཐག་ཉེ་རིང་ཅུང་ཟད་ཙམ་ལ་ཆེ་ཆུང་གི་ཁྱད་པར་མི་མངོན་པའི་དོན་ཡིན་འདྲ་བས་སྔར་སྨོས་པ་དང་གནད་གཅིག་
གམ་སྙམ་མོ། །ཀླུའི་གནས་ན་ཀླུའི་དབང་པོའི་ཚིག་འཇེབས་ཤིང་བཙུན་ལ་ཀླུ་ཀུན་གྱིས་ཉན་དུ་བཏུབ་པ་བཞིན་དུ་དེ་བཞིན་གཤེགས་པའི་གསུང་ཡང་འཇེབས་ཤིང་བཙུན་ལ། འགྲོ་བ་ཐམས་ཅད་ཀྱིས་ཉན་པར་བྱེད་པས་ན་ལག་འགྲོའི་དབང་པོ་སྟེ་
ཀླུ་དབང་གི་དབྱངས་ལྟ་བུ་དང། རྣམ་བཤད་རིག་པ་དང། མདོ་རྒྱན་འགྲེལ་པ། ཉི་སྣང་རྣམས་སུ་བཟུང་བར་འོས་པའི་རྒྱུ་མཚན་གྱིས་གསུངས། སེམས་ཅན་ཕལ་པའི་སྐད་ཀྱི་ནང་ན་དྲི་ཟའི་དབྱངས་ལས་ལྷག་པའི་སྙན་པ་དང་འཇམ་པ་མེད་པ་བཞིན་དུ་
སངས་རྒྱས་ཀྱི་གསུང་དབྱངས་སྙན་ཞིང་འཇམ་པས་ན་དྲི་ཟའི་དབྱངས་ལྟ་བུ། འདི་ལ་མདོ་རྒྱན་འགྲེལ་བཤད་དུ་མིའམ་ཅིའི་དབྱངས་ཤེས་འབྱུང་ངོ། །རྣམ་བཤད་རིག་པར་ཀ་ལ་པིངྐའི་སྒྲ་དབྱངས་ནི་རྒྱུན་མི་ཆད་པ་དང་འཇིག་པའི་ཕྱིར་རོ། །ཞེས་འབྱུང་ཞིང་

[027B] ཀ་ལ་པིངྐའི་སྒྲ་དབྱངས་ནི་རྣོ་བ་དང་འཇིག་པའི་ཕྱིར་རོ་ཞེས་པ་དང་ཉི་སྣང་གཉིས་མཐུན་ལ། མདོ་རྒྱན་འགྲེལ་བཤད་དུ་ཕྱིར་ཞིང་མི་གཅོད་པའི་ཕྱིར་ཀ་ལ་པིངྐའི་སྒྲ་ལྟ་བུའོ་ཞེས་པའི་བཤད་ཚུལ་གཅིག་དང། གཞུང་ཁ་ཅིག་ཏུ་
ཕྱིར་ཞིང་གཅོད་ཅེས་འབྱུང་བའི་བཤད་ཚུལ་གཅིག་སྟེ་གཉིས་མཛད་པའི་དང་པོ་རྣམ་བཤད་རེག་པ་དང་གཉིས་པ་གཞུང་ཕྱི་མ་དེ་གཉིས་དང་མཐུན་པར་མངོན་ལ། དེ་ཡང་མཚོན་ལྟ་བུ་རྣོ་བས་གཅོད་པ་དང་རྒྱུན་གཅོད་པའི་གཅོད་གཉིས་འདྲ་བས་གཞུང་གཉིས་
སུ་གཅོད་པའི་སྐད་དོད་རྣོ་བར་བསྒྱུར་བ་ཡིན་ནམ་སྙམ། བཤད་ཚུལ་སྔ་མ་ལྟར་ན་དཔེར་ན་འཕན་རིང་པོ་རླུང་གིས་བཏབ་པ་ན་ཆད་པ་ཡང་མེད་ཅིང་གཞན་ནས་གཞན་དུ་ལྡོག་པ་ལྟར་ཀ་ལ་པིངྐའི་སྒྲ་རྗེས་ཀྱང་མི་གཅོད་ལ་ཕྱིར་ཞིང་གཞན་དང་གཞན་དུ་འགྱུར་བ་
བཞིན་དུ་སངས་རྒྱས་ཀྱི་གསུང་དབྱངས་རྒྱུན་མི་གཅོད་ཅིང་སྔ་མ་དང་ཕྱི་མ་ཕྱི་མ་མི་འདྲ་བའི་སྙན་པ་གཞན་དང་གཞན་འབྱུང་བས་ནའམ། བཤད་ཚུལ་ཕྱི་མ་ལྟར་ན་ཀ་ལ་པིངྐའི་སྒྲ་གཞན་གྱི་ཡིད་ལ་འབབ་པར་གྲགས་ནས་རྒྱུན་བཅད་པའི་རྗེས་སུ་སྒྲ་དེ་སྙན་པས་
ཡང་ཉན་པར་འདོད་པའི་སེམས་སྐྱེ་བ་བཞིན་དུ་སངས་རྒྱས་ཀྱི་གསུང་ཡང་ཉན་པ་པོའི་སེམས་ལ་འབབ་པར་གྲགས་ནས་རྒྱུན་བཅད་པ་ལྟར་བསྟན་པ་ན་སླར་ཡང་ཉན་འདོད་སྐྱེ་བས་ན་ཀ་ལ་པིངྐའི་དབྱངས་ལྟ་བུ་དང། ཚངས་པའི་དབྱངས་ནི་དུམ་བུ་དུམ་བུར་ཆད་པ་མ་
ཡིན་པར་ཡུན་རིང་དུ་གྲགས་པ་བཞིན་དུ་དེ་བཞིན་གཤེགས་པའི་གསུང་ཡང་ཡུན་རིང་དུ་ལྷང་ལྷང་གྲགས་པས་ན་ཚངས་པའི་དབྱངས་ལྟ་བུ་དང། རྣམ་བཤད་རིག་པ་དང་ཉི་སྣང་སོགས་སུ་ཐག་རིང་དུ་གྲགས་པའི་རྒྱུ་མཚན་གྱིས་གསུངས་པའི་ཐག་རིང་བ་ནི་ཡུལ་

[028A]༄༅། །ཐག་རིང་བ་དང་སྒྲའི་རྒྱུན་ཐག་རིང་བ་གཉིས་ཀ་ལ་བཤད་རུང་ངོ། །ཤང་ཤང་ཏེའུ་སྒྲ་ནི་སེམས་ཅན་དོན་གཉེར་དུ་འགྲོ་པ་རྣམས་ཀྱིས་དེའི་སྒྲ་ཐོས་ན་དོན་ཐམས་ཅད་འགྲུབ་པ་གདོན་མི་ཟ་པས་བཀྲ་ཤིས་པ་
ཡིན་པ་བཞིན་དུ་དེ་བཞིན་གཤེགས་པའི་གསུང་ཡང་སྔར་ཐོས་པའི་ཕྱིས་འཇིག་རྟེན་དང་འཇིག་རྟེན་ལས་འདས་པའི་དོན་ཐམས་ཅད་འགྲུབ་པས་བཀྲ་ཤིས་ཀྱི་སྔ་ལྟས་ཡིན་པས་ན་ཤང་ཤང་ཏེའུ་དབྱངས་ལྟ་བུ་དང། གསང་བ་བསམ་གྱིས་མི་ཁྱབ་
པ་བསྟན་པའི་མདོ་སོགས་ལས་ཤང་ཤང་ཏེའུ་སྒྲ་དབྱངས་སུ་གྲགས་པའོ་ཞེས་འབྱུང་བའི་སྒྲ་དང་དབྱད་དང་གྲགས་པ་གསུམ་གྱི་དོན་ནི་ཉི་ཁྲི་སྣང་བར། དེ་ལ་སྒྲ་སྨོས་པ་ནི་དེ་དང་དེའི་བརྡའ་གོ་བར་བྱ་བའི་དོན་ཏོ། །དབྱངས་སྨོས་པ་ནི་དོན་རྟོགས་པའི་
མཚན་ཉིད་ཀྱི་སྒྲ་ཡིན་པར་གོ་བར་བྱ་བའི་དོན་ཏོ། །གྲགས་པ་སྨོས་པ་ནི་སྒྲ་དེ་དང་དེའི་བརྡ་རྗེས་སུ་སྒྲོག་པར་བྱེད་པའི་དོན་ཡིན་ནོ་ཞེས་གསུངས་ཤིང། དཔེ་འགར་བར་པ་ལ་དོན་སྙོན་པའི་ཞེས་འབྱུང་ངོ། །ལྷའི་དབང་པོའི་ཚིག་ལྷ་གཞན་གྱིས་ཅུང་ཟད་ཀྱང་འདའ་
བ་དང་བཀག་པར་བྱ་མི་ནུས་པ་བཞིན་དུ་དེ་བཞིན་གཤེགས་པའི་གསུང་ལྷ་དང་བཅས་པའི་འཇིག་རྟེན་སུས་ཀྱང་འདའ་ཞིང་གཅག་པར་མི་ནུས་པས་ན་ལྷའི་དབང་པོའི་དབྱངས་ལྟར་སྙན་པ་དང། གཡུལ་འགྱེད་པའི་ཚེ་གཞན་དག་ཕམ་ནས་རབ་ཕྱོགས་རྒྱལ་བར་
གྱུར་པ་ན་དེའི་མཚན་མར་དང་པོར་རྔའི་སྒྲ་འབྱིན་པ་བཞིན་དུ་སངས་རྒྱས་ཀྱིས་བདུད་དང་མུ་སྟེགས་སོགས་ལས་རྒྱལ་ནས་དང་པོ་ཉིད་དུ་ཆོས་ཀྱི་འཁོར་ལོ་བསྐོར་པའི་སྒྲ་ཕྱུང་བས་ན་རྔ་སྒྲ་ལྟ་བུ་དང། དེ་བཞིན་གཤེགས་པས་ཆོས་བསྟན་པ་ན་གཞན་དག་གིས་ལེགས་

[028B] དེ་ལ་བརྟེན་ནས་མཆོག་ཏུ་འཛིན་བའི་སེམས་ཀྱི་ཉོན་མོངས་པ་མེད་པས་ནམ་ཁེངས་པ་དང། དེ་བཞིན་གཤེགས་པས་ཆེས་བསྟན་པ་ན་གཞན་དག་གིས་ཉེས་པར་བཤད་དོ་ཞེས་བྱ་བ་སོགས་
ཀྱིས་སྨད་པར་གྱུར་ཀྱང་སྨད་དོ་སྙམ་ནས་འཕང་དམའ་བའམ་ཞུམ་པ་མེད་པས་ན་མི་དམའ་བ་དང། མ་འོངས་པ་ན་ཉན་ཐོས་དང་བྱང་ཆུབ་སེམས་དཔའ་དང་རྒྱལ་པོ་ལ་སོགས་པ་འདི་དང་འདི་ལྟ་བུ་འབྱུང་བོ་ཞས་ལུང་སྟོན་པ་སོགས་དུས་གསུམ་གྱི་དངོས་པོ་ཐམས་ཅད་
བརྡ་སྤྲད་ནས་ལུང་སྟོན་པས་སམ། ཡང་ན་ལུང་སྟོན་པ་སྒྲའི་བསྟན་བཅོས་ཐམས་ཅད་ཀྱི་ཚུལ་དང་མཐུན་པར་ཞུགས་པས་ན་སྒྲ་ཀུན་གྱི་རྗེས་སུ་ཞུགས་པ་དང། འདི་ལ་བཤད་ཚུལ་གཉིས་བྱུང་བཞི་བརྡ་སྤྲོད་པའི་སྐད་དོད་བྱཱ་ཀ་ར་ཎ་ཞེས་པ་ལུང་དུ་སྟོན་པ་ལ་འཇུག་ཅིང་
དེ་ཉིད་ལྐོག་གྱུར་གྱི་དོན་ལུང་དུ་སྟོན་པ་དང་རང་བཞིན་རྐྱེན་དང་རྣམ་འགྱུར་གསུམ་གྱི་སྒྲའི་མཚན་ཉིད་འདི་ལྟ་བུ་ཞེས་ལུང་དུ་སྟོན་པ་གཉིས་ཀ་ལ་བཤད་དུ་ཡོད་པའི་དབང་གིས་སོ། །དེ་བཞིན་གཤེགས་པ་དུས་ནམ་ཡང་མཉེལ་པ་མི་མངའ་བས་ཆོས་འདི་འདྲ་བ་ཞིག་
བརྗེད་པས་བཤད་དུ་མེད་དོ་ཞེས་པའམ། འདི་འདྲ་བ་བཤད་པར་བྱའོ་སྙམ་དུ་དགོངས་པ་ལས་མཉེལ་ནས་མ་བཤད་པ་མེད་པས་ན་ཟུར་ཆག་པ་མེད་པར་ཚིག་ཟུར་ཕྱིན་པར་བཤད་ཅིང། སེམས་ཅན་དགེ་བའི་རྩ་བ་མ་སྐྱེས་པ་བསྐྱེད་པ་དང། སྐྱེས་པ་རྣམས་
འཕེལ་ཞིང་བརྟས་པར་བྱ་བ་དང། འཕེལ་ཞིང་བརྟས་པ་རྣམས་རྣམ་པར་གྲོལ་བའི་འདུལ་བའི་བྱ་བ་ལ་སྐད་ཅིག་ཀྱང་མི་ཡོལ་བར་དེ་དག་ཐམས་ཅད་ཀྱི་དོན་དུས་ཐམས་ཅད་དུ་བྱེད་པས་ན་མ་ཚང་པ་མེད་པ་དང། ཆོས་འཆད་པ་ན་མུ་སྟེགས་ལ་སོགས་

[029A]༄༅། །པའི་རྒོལ་བ་གཞན་གྱིས་བརྒལ་ན་ཐུབ་པར་མི་འགྱུར་རོ་སྙམ་པའི་འཇིགས་པ་མེད་པས་ན་མ་ཞུམ་པ་དང། ཆོས་གོས་ལ་སོགས་པའི་རྙེད་པ་དང་བསྟོད་པ་དང་ཕྱག་བྱ་བ་ལ་སོགས་པའི་བཀུར་སྟི་ལམ་ཆགས་པས་ན་མི་
ཞེན་པ་དང། འདི་ལ་སློབ་དཔོན་བློ་བརྟན་གྱིས་འགྲེལ་བཤད་དུ་རྙེད་པ་དང་བཀུར་སྟི་ལ་མི་བརྟེན་པའི་ཕྱིར་མ་ཆགས་པའོ་ཞེས་དང། འཇིགས་པ་མེད་པའི་ཕྱིར་མ་ཞུམ་པའོ་ཞེས་དྲངས་ནས་དོན་དེ་ལྟར་བཤད་ལ། འགྲེལ་པ་རྩ་པར་དེ་ལས་ལྡོག་ནས་མ་
ཞུམ་པ་ནི་རྙེད་པ་དང་བཀུར་སྟི་ལ་མི་བརྟེན་པའི་ཕྱིར་རོ། །མི་ཞེན་པ་ནི་བསྙེངས་པ་དང་བྲལ་བའི་ཕྱིར་རོ་ཞེས་འབྱུང་བ་བཞིན་དུ་རྣམ་བཤད་རིག་པ་དང་ཉི་སྣང་རྣམས་མཐུན་ཞིང། ཕྱི་མ་གཉིས་སུ་མི་ཞན་ཞེས་འགྲེང་བུ་མེད་པ་འབྱུང་བས་དེ་དག་ལྟར་ན་ཞེ་
ཕུགས་ལ་རྙེད་བཀུར་སོགས་རང་དོན་ལ་ཆགས་པའི་གནོད་གིས་ཞུམ་པ་དང། ཕྱིར་རྒོལ་ལ་བསྙེངས་པའམ་འཇིགས་ནས་ཤུགས་ཞན་པ་མེད་པའི་དོན་ཡིན་ནམ་སྙམ་པས་དེ་བཞིན་བྱས་ན་འགྲེང་བུ་མེད་པ་དག་ལ། འགྲེལ་བཤད་ཀྱི་མ་ཆགས་པ་དང་
མི་ཞེན་པ་ནི་དོན་གཅིག་པས་དེ་ལྟར་ན་འགྲེང་བུ་ཅན་དག་ཅིང་བཤད་ཚུལ་མི་འདྲ་བ་དེ་གཉིས་དཔེ་དང་འགྱུར་གྱི་ཁྱད་ཡིན་འདུག་པ་ལ་འགྲེལ་བཤད་ལྟར་དག་གམ་སྙམ་སྟེ་དཔྱད་པར་བྱའོ། །ཆོས་ཇི་ཙམ་འཆད་ཀྱང་ཐུགས་སྐྱོ་བ་དང་སྐུ་ལ་མི་བདེ་བའི་
ངལ་བ་མེད་པས་ན་རབ་ཏུ་དགའ་བ་དང། རིག་པའི་གནས་ལྔ་ཐམས་ཅད་ལ་མཁས་པས་དེ་ལྔ་དང་ལེགས་པར་འབྲེལ་བའི་ཆོས་འཆད་པས་ན་ཁྱབ་ཅིང་འདི་ལ་མདོ་རྒྱན་འགྲེལ་བཤད་ལས་རྒྱས་པ་ཞེས་འབྱུང་ཡང་འདྲའོ། །རྣམ་བཤད་རིག་པར། ཆུབ་

[029B] མདོ་སྡེ་རྒྱན་གྱི་འགྲེལ་པར་ཐ་བ་དང་བཅས་པའི་ཚད་ནི་སེམས་ཅན་རྣམས་ཀྱི་དེ་དག་གི་དོན་ཐམས་ཅད་སྒྲུབ་པར་བྱེད་པའི་ཕྱིར་རོ་ཞེས་དང། དེ་འགྲེལ་བཤད་དུ་
དྲངས་པ་ལ་སེམས་ཅན་ལ་དོན་དེ་ཐམས་ཅད་བསྒྲུབ་པའི་ཕྱིར་ཐ་བ་དང་བཅས་པའོ་ཞེས་དང། ཉི་སྣང་ལས་སེམས་ཅན་རྣམས་ཀྱི་དོན་དེ་དག་ཐམས་ཅད་རྫོགས་པར་མཛད་པའི་ཕྱིར་ཐ་བ་མེད་པའོ་ཞེས་གསུངས་པ་རྣམས་དོན་འདྲ་པས་ཐ་བ་སྟེ་རེངས་པ་དང་བཅས་
པའི་སེམས་ཅན་དགེ་བའི་རྩ་བས་སྐྱེས་པ་རྣམས་ལ་དེ་གསར་དུ་སྐྱེད་པར་བྱེད་པ་དང། ཐ་བ་མེད་པའི་སེམས་ཅན་དགེ་བའི་རྩ་བ་སྐྱེས་པ་རྣམས་ལ་དགེ་བའི་རྩ་བ་བརྟས་པ་དང། འཕེལ་བསྒྲུབ་པར་བྱེད་པའམ་ཚགས་སུ་ཆུད་པར་བྱེད་པས་ན་ཆུབ་པ་ཡིན་ལ་
དེ་ཡང་མདོ་རྒྱན་འགྲེལ་པ་རྩ་འགྲེལ་དང་ཉི་སྣང་རྣམས་ནི་དོན་ཆུབ་པར་བྱ་ཡུལ་གྱི་སེམས་ཅན་ཐ་བ་དང་བཅས་མ་བཅས་ཀྱི་བྱེ་བྲག་པ་རེ་མཚོན་བྱེད་དུ་བྱས་ནས་བསྟན་པ་ཡིན་ཞིང། རྟོག་གེ་འབར་བར་ཕན་པ་དང་བཅས་པ་ཞེས་འབྱུང་བ་ཡང་ཆུབ་པ་དང་དོན་
འདྲའོ། །སྐབས་འགར་ཆོས་བཤད་པར་བྱའོ་སྙམ་པ་དང་སྐབས་འགར་མི་བཤད་དོ་སྙམ་པ་མེད་པར་རྒྱུན་དུ་འཆད་པར་མཛད་པས་ནའམ། ཡང་ན་ཆོས་འཆད་པའི་ཚེ་བཤད་པའི་རྒྱུན་གྱི་བར་ཐག་བཅད་ནས་ཡང་འཆད་པ་མ་ཡིན་པར་ཚིག་དང་གསུང་གི་
རྒྱུན་མི་ཆད་བར་མཛད་པས་ན་རྒྱུན་ཆགས་པ་དང། ཆོས་འཆད་བན་ཡི་གེ་དང་མིང་དང་ཚིག་གཅིག་གི་སྒོ་ནས་འཆད་པ་མ་ཡིན་པར་མིང་ཚིག་ཡི་གེ་སྣ་ཚོགས་མང་པོའི་སྒོ་ནས་འཆད་པར་མཛད་པས་ན་འབྲེལ་ཞིང། འདི་ལ་ཉི་སྣང་དུ་བརྗིད་པ་ཞེས་པ་དང། མདོ་

[030A]༄༅། །རྒྱན་འགྲེལ་བཤད་དང་རྟོག་གེ་འབར་བར་རོལ་པ་ཞེས་བྱུང་བ་དོན་འདྲ་སྟེ། གཅིག་ཙམ་དུ་མ་ཟད་པར་མང་པོ་ཞིག་གིས་སྟོན་པའི་རྒྱ་ཆེ་བས་བརྗིད་པའམ་རོལ་པ་དང་འབྲེལ་པ་ཡིན་ནོ། །དེ་བཞིན་གཤེགས་པའི་གསུང་
གཅིག་ཕྱུང་བ་ན་གསུང་གི་རང་བཞིན་གཅིག་ཁོ་ན་ཡིན་ཡང། ལྷ་ཀླུ་དང་མི་དང་བྱོལ་སོང་དང་ཡི་དྭགས་ལ་སོགས་པ་སོ་སོའི་སྒྲ་དང་སྐད་དང་མཐུན་པར་གོ་པས་ན་སྒྲ་ཀུན་རྫོགས་པར་བྱེད་པ་དང། དེ་བཞིན་དུ་མི་རྟག་པ་ལྟ་བུའི་དོན་གཅིག་སྟོན་པ་ན་སེམས་
ཅན་རྣམས་ཀྱིས་རང་རང་གང་ལ་དད་པའི་དོན་དེ་དང་དེར་ཁོང་དུ་ཆུད་ནས་སེམས་ཅན་རྣམས་ཀྱི་དད་པ་ལ་སོགས་པའི་དབང་པོ་ཀུན་མགུ་པའམ་ཚིམ་པར་བྱེད་པ་དང། ཇི་ལྟར་དམ་བཅས་པ་ལས་གཞན་དུ་འགྱུར་བ་མི་མཛད་པས་དམ་བཅས་པ་ལས་ཉམས་སོ་
ཞེས་གཞན་གྱིས་སྨད་དུ་མེད་པས་སམ། ཡང་ན་བཅོམ་ལྡན་འདས་ཀྱིས་ཆོས་འདི་འདི་ལྟར་བསྒྲུབས་པའི་འབྲས་བུ་འདི་ལྟར་འགྱུར་རོ་ཞེས་དམ་བཅས་བལ་གདུལ་བྱ་རྣམས་ཀྱིས་ཀྱང་བཀའ་བཞིན་དུ་བསྒྲུབས་ན་འབྲས་བུ་དམ་བཅས་པ་དེ་བཞིན་དུ་
འགྲུབ་པར་འགྱུར་བས་ན་མ་སྨད་པ་དང། གནས་གང་དུ་དུས་ནམ་གྱི་ཚེ་སེམས་ཅན་གང་སྨིན་པར་བྱ་བའི་དུས་ལ་བབས་ན་སྐད་ཅིག་ཀྱང་མི་ཡོལ་བར་སྨིན་པར་མཛད་པས་ན་དུས་ལས་མི་གཡོ་བའམ་མི་འགྱུར་བ་ཡིན་ལ། རྣམ་བཤད་རིག་པར་
མ་བརྟབས་པ་ནི་རྟབ་རྟབ་པོར་མི་གསུང་བའི་ཕྱིར་རོ། །ཞེས་འབྱུང་བ་དང་མདོ་རྒྱན་འགྲེལ་པ་ཉི་སྣང་རྣམས་འདྲ་ཞིང། མདོ་རྒྱན་འགྲེལ་བཤད་དུ། མི་རིགས་པར་སྟོན་པའི་ཕྱིར་བརྟན་པའོ། །ཞེས་དྲངས་ནས་བཤད་པ་ནི་འགྱུར་ཁྱད་ལས། དོན་འདྲ་

[030B] འདི་ལ་ཆོས་སྤྱོད་དང་གསུང་ཐོར་བུ་འགར་མ་བརྟགས་ཞེས་འབྱུང་བ་པར་མ་དག་གོ་གསང་བ་བསམ་གྱིས་མི་ཁྱབ་པ་བསྟན་པའི་མདོང། འཕགས་པ་མོའུ་
འགལ་གྱི་བུ་ཆེན་པོས་སྟོན་པ་ཤཱཀྱའི་རྒྱལ་པོའི་གསུང་ཇི་ཙམ་དུ་གྲག་པའི་ཚད་བལྟ་བར་འདོད་པ་ན་སངས་རྒྱས་ཀྱི་མཐུ་དང་རང་གི་རྫུ་འཕྲུལ་གྱི་སྟོབས་ཀྱིས་འདི་ནས་ནུབ་ཕྱོགས་སུ་སངས་རྒྱས་ཀྱི་ཞིང་གངྒཱའི་ཀླུང་དགུ་བཅུ་རྩ་དགུའི་བྱེ་མ་སྙེད་ཀྱི་ཕ་རོལ་དེ་བཞིན་
གཤེགས་པ་འོད་ཟེར་གྱི་རྒྱལ་པོའི་ཞིང་ཁམས་འོད་ཟེར་གྱི་རྒྱལ་མཚན་ཞེས་པར་ཕྱིན་པ་ན་ཡང་རང་གི་སྟོན་པ་དེ་བཞིན་གཤེགས་པའི་དྲུང་ཇི་ལྟ་བ་བཞིན་དུ་ཐོས་པར་གསུངས་པ་བཞིན་ཉེ་བ་དང་རིང་བ་མེད་པར་འཁོར་གྱི་དཀྱིལ་འཁོར་ཐམས་ཅད་དུ་དྲུང་ན་གནས་
པ་བཞིན་དུ་ཐོས་པས་ན་འཁོར་ཀྱི་དཀྱིལ་འཁོར་ཀུན་ཏུ་གྲག་པ་ཡིན་ལ། དེ་བཞིན་གཤེགས་པས་ཆོས་བསྟན་པའི་མཐུས། འདོད་ཆགས་དང། ཞེ་སྡང་དང། གཏི་མུག་སྟེ་ཉོན་མོངས་པའི་རྩ་བ་དུག་གསུམ་སེལ་བར་བྱེད་པ་དང། གསུང་གི་དོན་ཉམས་སུ་བླངས་
པས་བདུད་བཞི་ལས་རྒྱལ་བར་བྱེད་ཅིང་ཆོས་ཀྱི་སྒྲས་ཀྱང་བདུད་རིགས་ཕམ་པར་བྱེད་པས་ན་བདུད་ཀྱི་དཔུང་ཚོགས་ཚར་གཅོད་པར་བྱེད་ཅིང་ཆོས་འཆད་པ་ན་འཇིག་རྟེན་ན་གྲགས་པའི་ཆོས་རྣམ་པ་སྣ་ཚོགས་པ་དཔེར་བཞག་ནས་དེ་དང་སྤྱོར་ཞིང་འཆད་པར་བྱེད་
པས་ན་རྣམ་པ་ཀུན་གྱི་མཆོག་དང་ལྡན་པར་འབྱུང་ངོ། །རྣམ་བཤད་རིག་པ་དང་མདོ་སྡེ་རྒྱན་གྱི་འགྲེལ་བ་རྩ་འགྲེལ་ཉི་ཁྲི་སྣང་བ་རྣམས་སུ་དུག་གསུམ་སེལ་བར་བྱེད་པ་དང། བདུད་དཔུང་ཚར་གཅོད་པར་བྱེད་པའི་ཡན་ལག་བཞི་མེད་པར་གཞན་དྲུག་ཅུ་འགྱུད་

[031A]༄༅། །ཞིང༑ རྟོག་གེ་འབར་བར་གཞན་དེ་དག་དང་འདྲ་བའི་ཐོག་རྒྱ་མཚོ་འཁྲུགས་པའི་སྒྲ་ལྟ་བུ་ཞེས་པ་ཞིག་ལྷག་པོར་བྱུང་བས་དེའི་ལྟར་ན་དགའ་བདེ་བསྐྱེད་པའི་ཡན་ལག་གཉིས་གཅིག་ཏུ་མཛད་པ་ཡིན་ནམ་སྙམ་པས་དཔྱད་པར་བྱ་ལ་
དེ་ཐམས་ཅད་འདྲ་བར་ཡན་ལག་དྲུག་ཅུའི་དབང་དུ་བྱས་ཤིང། དེ་ཡང་མདོ་རྒྱན་འགྲེལ་བ་དང་རྣམ་བཤད་རིག་པ་སོགས་སུ་གསང་བ་བསམ་གྱིས་མི་ཁྱབ་པའི་མདོའི་རྗེས་སུ་འབྲང་བར་གསུངས་ལ། འདིར་དུག་གསུམ་སེལ་བ་སོགས་བཞི་དང་བཅས་ཏེ་དྲུག་ཅུ་རྩ་བཞི་
གསུངས་པ་ཡང། མདོ་དེའི་ལུང་དངོས་གོང་དུ་དྲངས་པ་ལྟར་ཡིན་པས་མདོའི་དཔེ་ལ་ཁྱད་པར་ཡོད་པ་ཡིན་ནམ་དཔྱད་པར་བྱའོ། །གཉིས་པ་ནི། མདོ་སྡེ་རྒྱན་ལས། བདེ་གཤེགས་གསུང་ནི་མཐའ་ཡས་ཏེ། །ཡན་ལག་དྲུག་ཅུ་བསམ་མི་ཁྱབ། །ཅེས་དེ་བཞིན་
གཤེགས་པའི་གསུང་དབྱངས་ཀྱི་ཡན་ལག་མཐའ་ཡས་པ་རྣམས་མདོར་བསྡུ་ན་དྲུག་ཅུ་འམ་དྲུག་ཅུ་རྩ་བཞི་དང། དེ་རེ་རེ་བཞིན་ལས་ཀྱང་གསུང་དབྱངས་བསམ་གྱིས་མི་བྱབ་པ་འབྱུང་བར་གསུངས་པ་བཞིན་དུ་སངས་རྒྱས་ཀྱི་གསུང་གི་ཡོན་ཏན་ཚད་མེད་པ་
རྣམས་མདོར་བསྡུས་པའི་ཡན་ལག་དེ་ལྟར་གྲངས་བཞི་ཡིས་ལྷག་པའི་དྲུག་ཅུའི་གསུང་དབྱངས་ནི། གསུང་གི་ཆ་ཤས་གཅིག་ཉིད་ལའང་མ་ཚད་པ་མེད་པར་ནི། ཇི་སྲིད་ནམ་མཁའི་མཐས་ཡུལ་དུས་ཇི་སྲིད་དུ་ཁྱབ་པ་དེ་སྲིད་དུ་སྐལ་ལྡན་གྱི་སྐྱེ་བོ་ཐམས་ཅད་
ཀྱི་རྣ་བའི་ལམ་དུ་གྲགས་ནས་སིམ་པར་མྱོང་བའི་བདེ་བ་སྟེར་བར་བྱེད་དོ། །གསུམ་པ་ནི། མགོན་པོ་འཇམ་དབྱངས་གང་གི་གསུང་དབྱངས་གྲགས་པ་དེའི་ཚེ་དྲུང་ན་ཏེ་བར་གནས་པ་རྣམས་ལ་ཧ་ཅང་ཆེ་བར་མི་སྣང་ཞིང། ཐག་རིང་ན་གནས་པ་རྣམས་ལ་

[031B] དཀར་སེར་སོགས་ཁ་དོག་སྣ་ཚོགས་པའི་ཚོན་དང་ཕྲང་པའི་ཤེལ་ནེ་ཤེལ་གཅིག་ཉིད་ཡིན་ཡང་ཆེན་གྱི་དབང་གིས་ཁ་དོག་མི་འདྲ་བ་དེ་དང་དེར་སྣང་བ་བཞིན་དུ་གསུང་གཅིག་ཉིད་དུ་གསུངས་ཀྱང་སྐད་རིགས་ཐ་
དད་པའི་སྲངས་མེད་གདུལ་བྱའི་རང་རང་གི་སྐད་དང་མཐུན་པར་གོ་བའི་གསུང་ནི། མགོན་པོ་ཁྱོད་ཀྱི་སྤྱི་གཙུག་དང་མཛོད་སྤུ་དང་མགྲིན་པ་ལ་སོགས་པ་མདོར་ན་ཁྱོད་སྐུའི་བ་སྤུ་ཚུན་ཆད་ཀྱི་ཆ་ཤས་ཀུན་ནས་འབྱུང་བར་རབ་ཏུ་སྟོན་ཀྱང། དེ་དག་ཀུན་
ལ་འདི་དང་འདི་ལྟ་བུ་སྨྲའོ་སྙམ་པའི་ངག་ཀུན་ནས་སློང་བའི་རྟོག་པ་ཐམས་ཅད་ཉེ་བར་ཞི་བ་འདི་ཡི་ནི་དཔེར་རྣམ་པར་རྟོག་པ་མེད་ཅིང་ཐམས་ཅད་ལ་ཁྱབ་པའི་ནམ་མཁའི་ཆ་ཀུན་ནས་ཚངས་པའི་དབྱངས་སྒྲོག་ན་མཚོན་པར་ནུས་ཀྱི་གཞན་དཔེར་བྱ་བ་
གང་ཡང་མ་མཆིས་སོ། །དེ་ལྟར་ཡང་གསང་པ་བསམ་གྱིས་མི་ཁྱབ་པ་བསྟན་པའི་མདོ་ལས། ཞི་བའི་བློ་གྲོས་སེམས་ཅན་རྣམས་ཀྱིས་དེ་བཞིན་གཤེགས་པའི་གསུང་ཞལ་གྱི་སྒོ་ནས་འབྱུང་བར་ཤེས་སོ་སྙམ་དུ་ཁྱོད་སེམས་ན་དེ་ལྟར་མི་བལྟའོ། །དེ་
ཅིའི་ཕྱིར་ཞེ་ན། ཞི་པའི་བློ་གྲོས་སེམས་ཅན་གང་དག་དེ་བཞིན་གཤེགས་པའི་གསུང་གཙུག་ཏོར་ནས་བྱུང་བར་ཤེས་པ་དང། སྤྱི་གཙུག་ནས་བྱུང་བར་ཤེས་པ་དང། དབུ་སྐྲ་རྣམས་ལས་བྱུང་བར་ཤེས་པ་དང། ཕྲག་པ་ནས་བྱུང་བར་ཤེས་པ་དང་
དཔྲལ་བ་དང། སྨིན་མཚམས་དང། མཛོད་སྤུ་དང། སྤྱན་དང་སྙན་དང། ཤངས་དང་འགྲམ་པ་དང། ཞལ་དང། མགུར་ནས་བྱུང་བར་ཤེས་པ་དང། དེ་བཞིན་དུ་དཔུང་དང། ཕྱག་དང། སོར་མོ་དང། རྩིབ་ལོགས་དང། བྲང་དང། རྒྱབ་དང། ལྟེ་

[032A]༄༅། །བ་དང། གསང་བའི་གནས་དང། བྲལ་དང། པུས་མོའི་ལྷང་དང། ཕྱིན་པ་དང། ལོང་བུ་དང། ཞབས་ཀྱི་མཐིལ་དང། མཚན་རྣམས་དང། དཔེ་བྱད་བཟང་པོ་རྣམས་དང། སྤུའི་ཁུང་བུ་ཐམས་ཅད་ནས་དེ་
བཞིན་གཤེགས་པའི་གསུང་འབྱུང་བར་ཤེས་པའི་སེམས་ཅན་ཁ་ཅིག་ཡོད་དེ། ཞི་བའི་བློ་གྲོས་འདི་ཡང་དེ་བཞིན་གཤེགས་པའི་གསུང་གི་གསང་བའོ། །ཞི་བའི་བློ་གྲོས་མོས་པ་ཇི་ལྟ་བ་དང། ཡོངས་སུ་སྨིན་པ་ཇི་ལྟ་བ་དང། བསམ་པ་ཇི་ལྟ་བདེ་བཞིན་དུ་དེ་
བཞིན་གཤེགས་པའི་གསུང་འབྱུང་བར་ཤེས་ཀྱང་ཞི་བའི་བློ་གྲོས་དེ་ལ་དེ་བཞིན་གཤེགས་པ་ནི་རྣམ་པར་རྟོག་པ་མི་མངའ་སྟེ་བཏང་སྙོམས་པའོ། །ཞེས་གསུངས་པ་ཡིན་ཞིང། མདོ་དེ་ལས་རྣམ་རྟོག་མེད་བཞིན་དུ་གསུང་དབྱངས་འབྱུང་བསིལ་སྙན་གྱི་འཁྲུལ་
འཁོར་དང། བྲག་ཅ་དང། ཡིད་བཞིན་གྱི་ནོར་བུ་གསུམ་དང་འདྲ་བར་བསྟན་པ་བཞིན་དུ། རྒྱུད་བླ་མ་ལས་ཀྱང། ཇི་ལྟར་སྒྲ་བརྙན་གྱི་ནི་སྒྲ། །གཞན་གྱི་རྣམ་རིག་ལས་བྱུང་བ། །རྣམ་རྟོག་མེད་ཅིང་བཟོ་མེད་པ། །ཕྱི་དང་ནང་ན་མི་གནས་ལྟར། །དེ་
བཞིན་དེ་བཞིན་གཤེགས་པའི་གསུང། །གཞན་གྱི་རྣམ་རིག་ལས་བྱུང་བ། །རྣམ་རིག་མེད་ཅིང་བཟོ་མེད་པ། །ཕྱི་དང་ནང་ན་གནས་མ་ཡིན། །ཞེས་གསུངས་པ་ལྟར་བྲག་ཅའི་སྒྲ་དེ་གཞན་གྱི་ངག་གི་རྣམ་པར་རིག་བྱེད་ལས་བྱུང་ཡང། སྒྲ་དེ་
ཀུན་སློང་གི་རྣམ་རྟོག་མེད་ཅིང། བྱེད་པ་ལྕེ་རྐན་ལས་གྲུབ་པའི་བཟོ་མེད་པ་དང། དུང་སྒྲ་ལྟར་ཕྱི་དང་རྣམ་རྟོག་ལ་སོགས་པ་ལྟར་ནང་ན་ཡང་མི་གནས་པ་བཞིན། སངས་རྒྱས་ཀྱི་གསུང་དབྱངས་ཀྱང་དད་པས་ཀུན་ནས་བསླངས་པའི་ཕྱག་འཚལ་

[032B] མཐའ་གཅིག་ཏུ་ཕྱིའམ་ནང་གང་
དུ་ཡང་གནས་པ་མེད་པར་འབད་མེད་ལྷུན་གྱིས་གྲུབ་པར་གྲག་པ་ཡིན་ན། །གསུམ་པ་ལ་གསུམ། གསུང་དང་མི་འདྲལ་བར་སྨོན་པ། དེ་ལ་བརྟེན་ནས་ཡོན་ཏན་ཐོབ་པར་སྨོན་པ། ངག་གི་དབང་ཕྱུག་གི་གསུང་འགྲུབ་པར་སྨོན་པའོ། །དང་པོ་ནི། དཔེར་ན་
གློག་དམར་འོད་གསལ་ཕྲ་ཞིང་རིང་བས་མཛེས་པ་འཁྱུག་པའི་སྐ་རགས་བཅིངས་པ་ལྟ་བུ་ཡི། ཆར་སྤྲིན་སྟུག་བོའི་ནང་གི་འབྲུག་སྒྲ་བརྗིད་ཆགས་པ་གཏིང་དཔག་དཀའ་བའི་ཟབ་མོ་ཇི་ལྟ་བ་བཞིན་དུ་མཐའ་ཡས་པའི་འོད་ཟེར་དམར་སེར་འཁྱུག་པས་མཛེས་
པའི་སྐུ་ལྷུན་སྟུག་པ་ལས་ལེགས་བར་གྲག་པའི་མགོན་པོ་འཇམ་དབྱངས་ཀྱི་གསུང། ཡན་ལག་དྲུག་ཅུ་ལ་སོགས་པ་ཡོན་ཏན་གྱི་ཆ་ཤས་ཅུང་ཟད་ཙམ་བརྗོད་ནས་བསྟོད་པའི་བསོད་ནམས་གང་ཐོབ་པ་འདི་ཡིས་བདག་དུས་ཐམས་ཅད་དུ་མགོན་པོ་ཁྱོད་ཀྱི་
གསུང་རྣ་བའི་ལམ་དུ་ཐོས་པ་དང་འབྲལ་བ་མེད་པ་ཤོག་ཅིག་གཉིས་པ་ནི། མགོན་པོ་གང་གི་གསུང་རྒྱུན་སྒྲ་འཛིན་རྣ་བའི་བུ་གར་ཞུགས་པའི་སྐད་ཅིག་དེ་མ་ཐག་གསུང་རབ་ཀྱི་ཚིག་དོན་ཕྱིན་ཅི་མ་ལོག་པར་བསྟན་པའི་སྒོ་ནས་ཐར་འདོད་ཀྱི་སྐལ་ལྡན་རྗེས་སུ་
འཛིན་པ་དང། སྒྲུབ་ངག་དང་སུན་འབྱིན་ཡང་དག་གི་སྒོ་ནས་ཕས་རྒོལ་གྱི་ལོག་བར་སྨྲ་བ་ཚར་གཅོད་ཅིང། དོན་བཟང་ལ་སྒྲ་དང་སྙན་ངག་གི་སྦྱོར་སྡེབས་ལེགས་པའི་ཚིག་གིས་བློ་གསལ་མཁས་པ་རྣམས་ཡིད་འཕྲོག་པར་བྱེད་པའི། འཆད་པ་དང་རྩོད་པ་དང་རྩོམ་

[033A]༄༅། །པའི་གནས་རྣམས་ལ་མཁས་པའི་ཕ་རོལ་ཏུ་ཕྱིན་པའམ་མཐར་སོན་པ་ཐོབ་པར་ཤོག་ཅིག་འགྲོ་བ་དྲུག་ཏུ་གཏོགས་པའི་སྐད་དང་ཡུལ་མིའི་སྐད་མི་འདྲ་བ་ཐ་དད་པ་ཇི་སྙེད་པའི་འགྲོ་བའི་སྐད་དེ་སྙེད་ལ་མཁྱེན་པ་ཆགས་ཐོགས་
མེད་པའི་ངེས་པའི་ཚིག་སོ་སོར་ཡང་དག་པ་རིག་པ་མཆོད་འབད་མེད་བདེ་བླག་ཏུ་ཐོབ་ནས་འགྲོ་བ་སྐད་ཐ་དད་པ་དེ་ཐམས་ཅད་ཀྱི་ཤེས་བྱའི་གནས་ལ་མཐའ་གཅིག་ཏུ་འཛིན་མི་ནུས་པའི་བློ་རྩེ་གཉིས་པ་ཅན་གྱི་ཐེ་ཚོམ་མཐའ་དག་གཅོད་པའི་མཆོག་ཏུ་བདག་གྱུར་ཅིག་
གསུམ་པ་ནི། མགོན་པོ་ཁྱོད་ཀྱིས་ཇི་ལྟར་ཡོན་ཏན་སྔར་མ་ཐོབ་པ་ཐོབ་པའི་ཕྱིར་རྗེས་སུ་བསྟན་པ་དང། ཐོབ་པ་མི་ཉམས་པར་བྱ་བའི་ཕྱིར་གདམས་པ་གང་བསྟན་པ་ཡི་གསུང་གི་བླང་དོར་གྱི་མཚམས་དེ་ལས་ནམ་ཡང་མི་འདའ་བར། ཚད་མའི་སྟོབས་
ཀྱིས་ངེས་ཤེས་རྙེད་པའི་ཡུལ་ལ་འདི་ཁོ་ན་ལྟར་ཡིན་གྱི་གཞན་དུ་མ་ཡིན་ནོ་སྙམ་དུ་འཛིན་པས་རབ་ཏུ་ཕྱེ་བའི་མོས་པའམ་གུས་པས་བག་མེད་དང་རྣམ་གཡེང་སོགས་ཀྱི་སྐྱོན་སྤངས་ནས་རྩེ་གཅིག་ཏུ་ཉམས་སུ་བླངས་པ་ཡིས། མགོན་པོ་ཁྱོད་ཀྱི་གསུང་གི་དབང་
ཕྱུག་དུས་མྱུར་བ་ཉིད་དུ་འགྲུབ་པར་ཤོག་ཅིག་རྗེ་བཙུན་འཇམ་དཔལ་དབྱངས་ལ་བསྟོད་པ་འཇམ་དབྱངས་མཉེས་པར་བྱེད་པའི་བསྟོད་སྤྲིན་རྒྱ་མཚོ་ལས་གསུང་ལ་བསྟོད་པའི་སྐབས་ཏེ་གཉིས་པའི་བཤད་པའོ།།    ༈    །།གསུམ་པ་ལ་
གསུམ། ཤིས་པ་བརྗོད་པ་དང། བསྟོད་པ་དངོས། དེ་ལྟར་བསྟོད་པའི་དགེ་བ་བསྔོ་པའོ། །དང་པོ་ནི། བྱུ་རུའི་མདངས་རབ་ཏུ་དམར་བ་དང་འདྲེས་པའི་གསེར་བཟང་པོའི་མདོག་དང་འདྲ་བར་དམར་སེར་གྱི་ཁ་དོག་དང་ལྡན་པའི་མདོག་ལེགས་

[033B] བདེན་གཉིས་ཀྱི་ཤེས་བྱ་མ་ལུས་པ་ཐམས་ཅད་དུས་ཅིག་ཅར་དུ་ལྷང་ངེར་ཏེ་རྗེན་པར་མཁྱེན་པ་མཁྱེན་རབ་འམ་ཤེས་རབ་ཀྱི་དབང་ཕྱུག་འཇམ་དབྱངས་འགྲོ་བའི་སྐྱབས་མཛད་པའི་སྐྱབས་མཆོག་ཁྱོད་ཀྱིས་ཇི་ལྟ་ཇི་སྙིད་ཀྱི་ཤེས་བྱའི་གནས་ཀུན་ལ་
རྣམ་པར་འབྱེད་པའི་རབ་འབྱམས་ཤེས་རབ་ཀྱི་དངོས་གྲུབ་སྩོལ་ཞིག་གཉིས་པ་ལ་གཉིས། མཁྱེན་པའི་ཡོན་ཏན་བཤད་པ་དང། བརྩེ་བའི་ཡོན་ཏན་བཤད་པའོ། །དང་པོ་ལ་གསུམ། སྔོན་དུ་སྲིད་མཐའ་འགོག་བྱེད་ཀྱི་ལམ་སྒྲུབ་པའི་ཚུལ། དེ་ལ་
བརྟེན་ནས་སྲིད་མཐར་མི་གནས་པའི་ཡེ་ཤེས་ཆོས་ཀྱི་སྐུ་བརྙས་པའི་ཚུལ། དེས་ཤེས་བྱ་ཐམས་ཅད་མཁྱེན་པའི་ཚུལ་བཤད་པའོ། །དང་པོ་ལ་གསུམ། མོས་སྤྱོད་ཀྱི་ལམ་བགྲོད་པའི་ཚུལ། མ་དགས་བདུན་གྱི་ལམ་བགྲོད་ནས་རྒྱུ་མ་ལྟ་བུའི་ཏིང་ངེ་འཛིན་
བསྐྱེད་པའི་ཚུལ། དགས་རིམ་གྱིས་བགྲོད་པའི་ཚུལ་ལོ། །དང་པོ་ལ་གཉིས། བགྲོད་བྱེད་ཀྱི་བློ་ངོས་བཟུང་བ་དང། དེས་ཇི་ལྟར་བགྲོད་པའི་ཚུལ་ལོ། །དང་པོ་ནི། དཔེར་ན་གླང་པོ་སྨྱོན་པ་སྨྱོ་སྤྱོད་ཀྱི་བྱ་བ་མ་ཡིན་པ་ཐམས་ཅད་ཀྱི་རྒྱུ་ཆང་གིས་མྱོས་པ་ཡིན་
པ་བཞིན། སློབ་དཔོན་ཟླ་བས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ལྟ་ལས་བྱུང་བར་བློ་ཡིས་མཐོང་འགྱུར་ཞིང། །ཞེས་གསུངས་པ་ལྟར་རྩ་བ་དང་ཉེ་བའི་ཉོན་མོངས་པ་གཞན་དང། དེས་ཀུན་ནས་བསླངས་པའི་སྒོ་གསུམ་གྱི་ཉེས་
སྤྱོད་ཐམས་ཅད་ཀྱི་གཞི་རྩ་མཐར་ཐུག་པ་དངོས་པོ་སྟེ་མཚན་མར་འཛིན་པའི་བདེན་འཛིན་གྱི་ཆང་གིས་ཡིད་བསླད་དེ་རབ་ཏུ་སྐྱེས་བས། ཤེས་བྱའི་གནས་ལུགས་སོགས་བླང་བྱ་དང་དོར་བྱའི་གནས་ལ་ཚུལ་བཞིན་དུ་དཔྱོད་པའི་བློ་གྲོས་ཉམས་བར་བྱས་ལ། བདག་ཏུ་

[034A]༄༅། །འཛིན་པ་དེས་ངར་བདེན་པར་ཞེན་པས་བདག་གི་བདེ་བ་ལ་སྲེད་པར་འགྱུར་ཞིང་དེ་ལ་བརྟེན་ནས་བདེ་བའི་ཐབས་ཀྱི་བདག་གི་བའི་ལོངས་སྤྱོད་རྣམས་ཀྱང་བདེ་བའི་སྒྲུབ་བྱེད་དུ་ལེན་པར་བྱེད། དེ་ལྟར་བདག་དང་བདག་
གི་ལོངས་སྤྱོད་ལ་བདེན་པར་བཟུང་བས་དེ་དག་ལ་ཞེན་པས་འཇུག་པའི་འདོད་ཆགས་དང། དེའི་བར་དུ་གཅོད་པ་ལ་མི་བཟོད་པའི་ཞེ་སྡང་སོགས་རྩ་བ་དང་ཉེ་བའི་ཉོན་མོངས་པ་ཇི་སྙེད་ཅིག་སྐྱེད་པའི་ཉོན་མོངས་དེ་དག་སེམས་རྒྱུད་རབ་ཏུ་མ་ཞི་བར་བྱེད་
པས་ན་མི་བསྲུན་གདུག་པ་སྟེ་དེ་ལྟ་བུའི་ཉོན་མོངས་པའི་སྣ་ཡི་ལག་པས་རང་གི་རྒྱུད་ལ་འདོད་ཆགས་མེད་པ་སོགས་ཀྱི་དགེ་བའི་རྩ་བའི་ལྗོན་པ་མ་སྐྱེས་པ་རྣམས་སླར་སྐྱེ་བ་ལ་གེགས་བྱེད་ཅིང་སྐྱེས་ཟིན་པ་རྣམས་མི་འཕེལ་བ་དང་ཉམས་པར་བྱེད་པས་
ཀུན་ཏུ་འཇོམས་ཤིང། ཟག་བཅས་ཀྱི་དངོས་པོ་ལ་ཡིད་འོང་དུ་མཐོང་ནས་ཞེན་པས་འཇུག་པའི་སེམས་བྱུང་འདོད་ཆགས་སམ་སྲེད་པའི་ཞགས་པས་བཅིངས་ཏེ་ཡིད་ནི་རང་དབང་མེད་པར་སྲིད་བདེའི་ཕྱོགས་སུ་དྲངས་པས་རྙེད་པ་དང་བཀུར་སྟིས་མཚོན་
འཁོར་བའི་ཕུན་ཚོགས་ཇི་སྙེད་པ་ཞིག་གི་གླང་མོའི་ཕྱིར་ཐོབ་ཏུ་རེ་བས་འབྲང་བ་དང། དགེ་བ་མི་བསྒོམ་ཞིང་ཟག་པ་དང་བཅས་པའི་ཆོས་ལ་སེམས་མི་བསྲུང་བར་ཅི་དགར་གཏོང་བར་བྱེད་པའི་སེམས་བྱུང་བག་མེད་བའི་དབང་གིས་གང་ལ་བག་མེད་
པར་སྤྱོད་པའི་གཞི་ཟག་པ་ཉོན་མོངས་པའི་ཕྱོགས་ཀྱི་ནགས་ཁྲོད་ཀུན་ཏུ་བག་ཡངས་སུ་རྒྱུ་བའི་གཉེན་པོའི་སྟོབས་ཀྱིས་གདུལ་དཀའ་བའི་ཡིད་ཀྱི་གླང་པོ་ཆེ་སྨྱོན་པ་གང་ཡིན་པ་དེའོ། །དེ་ཡང་ཐོག་མ་ཉིད་ནས་དྲན་ཤེས་སོགས་ཀྱི་ཡོན་ཏན་རང་

[034B] དང་བོར་འདུལ་དཀའ་བ་ཇི་སྐད་སྨོས་པ་ལྟ་བུའི་སྐྱོན་དང་བཅས་པ་ཞིག་སླར་གཉེན་པོ་གོམས་པའི་སྟོབས་ཀྱིས་སྔར་དང་མི་འདྲ་པའི་ཡོན་ཏན་ཕུན་སུམ་ཚོགས་པའི་གནས་
སྐབས་བཟང་པོ་ཞིག་ཏུ་བསྒྱུར་བ་ནི་ཆེས་ངོ་མཚར་བ་ཡིན་པས་ན་ཚིགས་བཅད་འདི་ཡང་འོག་ནས་དྲན་ཤེས་དང་བག་ཡོད་ཀྱི་སྒོ་ནས་ཐར་ལམ་དུ་རིམ་གྱིས་བཙུད་པ་དང་འབྲེལ་བའི་ཕྱིར་དོན་གྱིས་བསྔགས་པ་བརྗོད་པའི་ཡན་ལག་ཡིན་ཏེ། ཡོན་ཏན་མཐའ་
ཡས་བར་བསྟོད་པ་ལས། འགའ་ཞིག་རང་ཉིད་མ་ཐུལ་གཞན་དུ་རིགས་པར་ལྡན་པའི་ཚིག་སྨྲ་ཡང། །རང་གི་ཚིག་དང་འགལ་བར་སྤྱོད་པས་གཞན་དག་གདུལ་བར་མི་ནུས་ཞེས། །ཁྱོད་ཀྱིས་དགོངས་ནས་དེ་སླད་འགྲོ་བ་མཐའ་དག་ཐུགས་ལ་བཞག་མཛད་
ནས༑ ༑རེ་ཞིག་བདག་ཉིད་མདུལ་བ་ཉིད་དུལ་བར་མཛད་ཕྱིར་བརྩོན་པ་ལགས། །ཞེས་བསྟོད་པ་བཞིན་ནོ། །གཉིས་པ་ནི། དེ་ལྟར་སྐྱོན་དུམ་དང་བཅས་པའི་ཡིད་ཀྱི་གླང་པོ་ཆེ་འདུལ་དཀའ་བདེ་བླང་དོར་གྱི་གནས་རྣམས་མི་བརྗེད་པའི་དྲན་པ་དང། རང་
གི་གནས་སྐབས་ལ་བརྟགས་ནས་ཚུལ་བཞིན་བསླབ་པའི་ཤེས་བཞིན་དུ་སྤྱོད་པ་དང། ཁྱད་པར་སྤྱད་པ་རྣམ་སྦྱོང་དང་མཁས་པ་དང་ཉོན་མོངས་རྣམ་སྦྱོང་དང་ཁྱད་པའི་དམིགས་པ་གང་རུང་ཞིག་གི་དམིགས་པ་གཅིག་ཁོ་ན་ལ་སེམས་བཞག་ནས་དེ་ཉིད་
དུ་དེར་དྲན་པའི་དྲན་པ་དང་དམིགས་པ་དེ་ལས་སེམས་གཞན་དུ་ཡེངས་མི་ཡེངས་ཀྱི་བྱ་རབ་ཤེས་བཞིན་དང་ཉེས་སྤྱོད་ཀྱི་འཆལ་ཚུལ་སྤོང་བའི་ཚུལ་ཁྲིམས་དང་དབང་པོའི་སྒོ་བསྡམས་པ་དང། ཟས་ཀྱི་ཚོད་རིག་པ་དང། ནམ་གྱི་ཆ་སྟོད་ཆ་སྨད་ལ་མི་ཉལ་བར་

[035A]༄༅། །རྣལ་འབྱོར་ལ་བརྩོན་པ་སོགས་ཞི་གནས་ཀྱི་ཚོགས་ཀྱི་དགེ་བའི་ཕྱོགས་རྣམས་བསྒོམ་ཞིང་ཟག་པ་དང་བཅས་པའི་ཕྱོགས་ལས་སེམས་སྲུང་བར་བྱེད་པའི་སེམས་བྱུང་བག་ཡོད་པ་རྣམས་ཀྱི་ཐག་པས་དམ་དུ་བཅིངས་ནས་
ཞི་གནས་ལེགས་པར་བསྒྲུབས་ལ། རྟེན་འབྲེལ་དང་གཅིག་དུ་བྲལ་དང། རྡོ་རྗེ་གཟེགས་མ་ལ་སོགས་པ་ཡང་དག་པའི་རིགས་པའམ་འཐད་པའི་གཏན་ཚིགས་ཡང་དག་གི་ལྕགས་ཀྱུ་རྣོན་པོ་ཡིས་བཏབ་སྟེ་རིག་ཤེས་རྗེས་དཔག་བསྐྱེད་པ་ནས་རིམ་བཞིན་
འཕགས་མཆོག་བྱེ་བ་སྟེ་གྲངས་མེད་པའི་འཕགས་པ་ཐམས་ཅད་ཀྱིས་བགྲོད་པ་གཅིག་པའི་ཐར་ལམ་དུ་གྱུར་ཅིང། དེ་འདྲ་བའི་ཐར་ལམ་དུ་བསྔགས་པ་ཡི་ཟབ་མོའི་ལྟ་བ་བདེན་པར་འཛིན་པའི་བདེན་འཛིན་གྱི་དམིགས་གཏད་ཐམས་ཅད་ཞིག་ཅིང་སྐྱེ་
འགག་བཅིང་གྲོལ་སོགས་ཐ་སྙད་ཐམས་ཅད་ཀྱང་བསྙོན་མེད་དུ་འཇོག་ཤེས་པའི་རྟེན་འབྲེལ་མཐའ་བྲལ་གྱི་དམ་པ་དབུ་མའི་ལམ་བཟང་པོའི་སྲོལ་དེ་ཉིད་དུ་བཙུན་ནས་ལྷག་མཐོང་བསྒོམ་པར་མཛད་དོ། །དེ་ལྟར་གཞུང་འདིའི་དངོས་བསྟན་གྱི་དོན་རྣམས་
མངོན་པ་ཀུན་ལས་བཏུས་ལས། ཚོགས་ཀྱི་ལམ་གང་ཞེ་ན། སོ་སོའི་སྐྱེ་བོ་ཚུལ་ཁྲིམས་དང། དབང་པོའི་སྒོ་བསྡམས་པ་དང། ཟས་ཀྱི་ཚོད་ཤེས་པ་དང། ནམ་གྱི་ཆ་སྟོད་དང་ནམ་གྱི་ཆ་སྨད་ལ་མི་ཉལ་བར་རྣལ་འབྱོར་ལ་བརྩོན་པ་དང། ཤེས་བཞིན་
དུ་གནས་པར་མངོན་པར་དགའ་བའོ། །ཡང་གང་རྒྱུར་གྱུར་པའི་དགེ་བ་གཞན་དང། ཐོས་པ་ལས་བྱུང་བ་དང། བསམ་པ་ལས་བྱུང་བ་དང། བསྒོམ་པ་ལས་བྱུང་བའི་ཤེས་རབ་ཀྱང་རུང་སྟེ། དེ་བསྒོམས་པས་མངོན་པར་རྟོགས་པ་དང། རྣམ་པར་ཐར་བར་

[035B] །ཞེས་གསུངས་པ་དང་མཐུན་པར་བཀྲལ་བ་ཡིན་ལ། འོན་ཀྱང་འདིས་བསྟན་པའི་རྟེན་འབྲེལ་གནས་ལུགས་བསྒོམ་པའི་ལམ་ལ་སྟོང་ཉིད་ལ་དམིགས་པའི་ལྷག་མཐོང་གསར་དུ་བསྒྲུབ་པའི་སྐབས་ཀྱི་ཚོགས་
ལམ་དུ་མ་ཟད་སྟོང་ཉིད་ལ་དམིགས་པའི་ལྷག་མཐོང་དམ་བསྒོམ་བྱུང་གི་ཤེས་རབ་དང་པོར་གྲུབ་པའི་སྦྱོར་ལམ་དྲོད་ལ་སོགས་པ་བཞི་ཡང་བསྡུར་རུང་བས་ན་ཤོ་ལོ་ཀ་འདི་མོས་སྤྱོད་དང་འོག་མ་མ་དགས་བདུན་དང་སྦྱར་བའི་ས་བཅད་ཀྱི་མཚམས་བྱས་པ་
ཡིན་ལ། སྦྱོར་ལམ་རྣམས་ཚིག་འོག་མས་བསྟན་པའི་གྲས་སུ་བསྡུས་ཀྱང་འགལ་བ་མེད་ཅིང། ཡང་ན་རྟེན་འབྲེལ་ལམ་གྱི་སྲོལ་དུ་བཙུད་པ་འདིའི་ཡ་མཐའ་བདེན་འཛིན་ཀུན་བརྟགས་དང་ཐེ་ཚོམ་ཉོན་མོངས་ཅན་སོགས་ཀྱིས་གཡོ་བ་སྤངས་པའི་མཐོང་
ལམ་གྱི་བར་དུ་བྱས་ཀྱང་རུང་བར་སྣང་ངོ། །གཉིས་པ་ནི། དེ་ལྟར་བསྐལ་པ་གྲངས་མེད་གཅིག་གི་བར་གོམས་པར་བྱས་པའི་གནས་ལུགས་རྟོགས་པའི་ལམ་མ་མཚུལ་དེ་སླར་ཡང་སྙིང་རྗེ་ཆེན་པོ་དང། བྱང་ཆུབ་ཀྱི་སེམས་དང། སྦྱིན་སོགས་བསོད་ནམས་ཀྱི་ཚོགས་རྒྱ་
ཆེན་པོའི་གྲོགས་དང་ཟུང་དུ་འདྲེལ་བར་དུས་རྟག་ཏུ་སྐྱོང་ལ་མེད་པར་བརྩོན་པའི་རྟག་སྦྱོར་དང། ཤུགས་དྲག་གིས་བསྒྲུབས་པའི་གུས་སྦྱོར་གྱི་བརྩོན་འགྲུས་གཉིས་ཀྱིས་མ་དགས་བདུན་གྱི་རིང་དཔག་མེད་བསྐལ་བ་སྟེ་བསྐལ་པ་གྲངས་མེད་པ་གཅིག་གི་བར་ཡང་དང་ཡང་
དུ་གོམས་པར་བྱས་པས་རྗེས་ཐོབ་ཀྱི་སྐབས་ཐམས་ཅད་དུ་ཡུལ་སྣང་ལ་བདེན་འཛིན་ཟད་ནས་བདེན་པར་སྣང་ཡང་སྟོང་པར་ངེས་པའི་སྣང་སྟོང་གཉིས་ཚོགས་སྒྱུ་མ་ལྟ་བུར་རྒྱུན་གཏན་དུ་འཇོག་པའི་རྩེ་གཅིག་པ་ཅན་གྱི་སེམས་བྱུང་སྒྱུ་མ་ལྟ་བུའི་ཏིང་ངེ་འཛིན་བརྒྱ་བྱིན་གྱི་རྡོ་

[036A]༄༅། །རྗེ་རྩེ་བརྒྱ་པ་ཡིས་གང་ཟག་དང་ཆོས་ལ་བདེན་པར་བཟུང་བས་ཡོད་པ་དང་རྟག་པའི་མཐར་འཛིན་པ་ཡི་བདེན་འཛིན་གྱི་རི་བོ་ས་བོན་དང་བཅས་པ་མིང་གི་ལྷག་མ་ཙམ་མ་གཏོགས་མ་ལུས་པ་བཅོམ་པར་མཛད་དོ། །ཞེས་
པ་སྟེ་སྙན་ངག་འདིའི་སྦྱར་གཞི་སྔོན་གྱི་དུས་སུ་རི་རྣམས་འགྲོ་འདུག་བྱེད་པས་སྐྱེ་བོ་མང་པོ་འཇོམས་པ་ལ། བརྒྱ་བྱིན་གྱིས་རྡོ་རྗེས་བསྣུན་ཏེ་རིའི་རྐང་པ་བཅག་པས་དེ་ཚུན་ཆད་ནས་འགྲོ་མ་ཤེས་ཞེས་རིག་བྱེད་ཀྱི་གཏམ་ལ་གྲགས་པ་དང་སྤྱད་པའོ། །སྒྱུ་མ་ལྟ་བུའི་
ཏིང་ངེ་འཛིན་འདི་ནི། དབུ་མ་འཇུག་པ་ལས། ས་བརྒྱད་པ་ལ་དྲི་མ་དེ་དག་རྩ་བཅས་ཉེ་བར་ཞི་འགྱུར་ཞིང། །ཉོན་མོངས་ཟད་ཅིང། ཞེས་གསུངས་པ་ལྟར་དབུ་མཐལ་འགྱུར་བའི་ལུགས་ལས་བརྒྱད་པ་ནས་བདེན་འཛིན་ས་བོན་དང་བཅས་པ་སྤངས་པས་ཡུལ་
ལ་བདེན་ཞེན་སྐྱེ་བའི་སྐབས་མེད་ཅིང། དེ་མི་སྐྱེ་བས་ཡུལ་ཅི་སྣང་ཡང་སྟོང་བར་ངེས་པའི་རྩིས་ཟིན་པའི་སྒྱུ་མ་ལྟ་བུར་འཆར་བ་ལས་མི་འདའ་ལ། དབུ་མ་རང་རྒྱུད་པ་རྣམས་ཀྱི་ལུགས་ལའང་ས་བརྒྱད་པ་ནས་བདེན་འཛིན་ཟད་པར་མ་སྤངས་ཀྱང་བདེན་ཞེན་
སྐྱེ་བའི་གོ་སྐབས་བཅོམ་པའི་སྲིད་ཞི་མཉམ་ཉིད་ཀྱི་སྦྱོར་བ་ཐོབ་པས་རྗེས་ཐོབ་ཏུ་གང་སྣང་སྒྱུ་མ་ལྟ་བུར་འཆར་བ་ཐལ་འགྱུར་བ་དང་འདྲ་བར་གསུངས་པ་དེ་ཉིད་ཡིན་ལ། སྒྱུ་མ་ལྟ་བུའི་དོན་དེ་དག་དང་མི་འདྲ་བ་མ་གཏོགས་སྒྱུ་མ་ལྟ་བུའི་ཏིང་འཛིན་ས་བརྒྱད་པ་ནས་
ཐོབ་པ་སེམས་ཙམ་པའི་གཞུང་མང་པོར་ཡང་འབྱུང་ངོ། །འོ་ན་འཇུག་པ་ལས། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་ཉན་རང་དགྲ་བཅོམ་པ་དང་དགས་ལ་གནས་པའི་སེམས་དཔའ་གསུམ་བདེན་འཛིན་ཟད་པར་སྤངས་པ་འདྲ་བས་དེ་

[036B] ཉན་རང་དགྲ་བཅོམ་པ་རྣམས་ཀྱིས་ཀྱང་རྗེས་ཐོབ་ཏུ་སྒྱུ་མ་ལྟ་བུར་
གཟིགས་པ་ལས་མི་གཡོ་བདག་སའི་སེམས་དཔའ་རྣམས་དང་འདྲ་མོད་ཀྱང། དེ་དག་གི་སྒྱུ་མ་ལྟ་བུར་རྟོགས་པའི་བློ་ལ་བྱང་ཆུབ་ཀྱི་སེམས་ལ་སོགས་པ་ཐེག་ཆེན་གྱི་ཐབས་ཀྱི་ཆའི་གྲོགས་མེད་པས་ཤེས་སྒྲིབ་ཀྱི་ཆ་ཤས་འཇོམས་པའི་ནུས་པ་དང་དགེ་པའི་
སེམས་དཔའ་ལྟ་བུའི་གཞན་དོན་བྱེད་པའི་ནུས་པ་དང་མི་ལྡན་པས་ན་སྒྱུ་མ་ལྟ་བུའི་ཏིང་ངེ་འཛིན་གྱི་མིང་མི་ཐོབ་པོ། །གསུམ་པ་ནི། མངོན་པར་རྟོགས་པའི་རྒྱན་ལས། ས་བརྒྱད་པའི་ཡོངས་སྦྱོངས་སྐབས། ཡོངས་སུ་བརྟག་ཕྱིར་སངས་རྒྱས་བསྟན། །ཅེས་ཆོས་ཐམས་
ཅད་ཀྱི་གནས་ལུགས་ཇི་ལྟ་བུ་ཡིན་པ་མ་ནོར་ཐར་ལོངས་སུ་བརྟག་པའི་ཕྱིར་སངས་རྒྱས་བསྙེན་བཀུར་བ་སོགས་ཀྱི་སྒོ་ནས་བསྟན་པར་གསུངས་པ་བཞིན་དུ། མདོ་སྡེས་བཅུ་པ་ལས་ཀྱང། ཀྱེ་རྒྱལ་བའི་སྲས་དག་བྱང་ཆུབ་སེམས་དཔའི་ས་མི་གཡོ་བ་ཐོབ་པའི་
བྱང་ཆུབ་སེམས་དཔའ་དེ་ནི། ཏིང་ངེ་འཛིན་གྱི་སྟོབས་ཀྱིས་མངོན་པར་བསྒྲུབས་པས་རྟག་ཏུ་རྒྱུན་མི་ཆད་པར་དེ་བཞིན་གཤེགས་པ་མཐའ་ཡས་པ་མཐོང་བ་དང་མི་འབྲལ་བ་ཡིན། སངས་རྒྱས་རྒྱ་ཆེར་ཡང་མཐོང་ཞིང་མཆོད་པ་དང་རིམ་གྲོ་བྱ་བ་མི་གཏང་སྟེ། དེ་
དག་བསྐལ་པ་རེ་རེ་དང། འཇིག་རྟེན་གྱི་ཁམས་རེ་རེ་དག་ཏུ་སངས་རྒྱས་དུ་མ་དང། སངས་རྒྱས་བརྒྱ་ཕྲག་དུ་མ་དང། སངས་རྒྱས་སྟོང་ཕྲག་དུ་མ་དང། སངས་རྒྱས་ཁྲག་ཁྲིག་བརྒྱ་སྟོང་ཕྲག་དུ་མ་དང། སངས་རྒྱས་བྱེ་བ་ཕྲག་དུ་མ་དང། སངས་རྒྱས་བྱེ་

[037A]༄༅། །བ་བརྒྱ་ཕྲག་དུ་མ་དང། སངས་རྒྱས་བྱེ་པ་སྟོང་ཕྲག་དུ་མ་དང། སངས་རྒྱས་བྱེ་བ་བརྒྱ་སྟོང་ཕྲག་དུ་མ་དང། སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་ལ་བསྟི་སྟང་བྱེད། བཙུན་པར་བྱེད། རི་མོར་བྱེད་
མཆོད་པར་བྱེད་དོ། །མཆོད་པ་མངོན་པར་བསྒྲུབ་པ་རྣམ་པ་ཐམས་ཅད་ཀྱང་ཉེ་བར་སྒྲུབ་བོ། །དེ་བཞིན་གཤེགས་པ་དེ་དག་ལ་བསྙེན་བཀུར་བྱེད་ཅིང་འཇིག་རྟེན་གྱི་ཁམས་རྣམ་པར་དབྱེ་བ་སྔོན་དུ་འགྲོ་བའི་ཆོས་སྣང་བ་ཉེ་བར་བསྒྲུབ་བ་ཡང་དག་པར་
ལེན་ཏོ། །དེ་དེ་པས་ཀྱང་ཤས་ཆེར་དེ་བཞིན་གཤེགས་པའི་ཆོས་ཀྱི་མཛོད་ཐོབ་པས་འཇིག་རྟེན་གྱི་ཁམས་རྣམ་པར་ཕྱེ་བ་ཡོངས་སུ་དྲིས་པ་བསྟན་བ་ས་མི་འཕྲེག་པ་ཡིན་ནོ། །དེའི་དགེ་བའི་རྩ་བ་དེ་དག་ཀྱང་བསྐལ་པ་དུ་མར་རབ་ཏུ་སྦྱངས་པ་དང། ཡོངས་
སུ་དག་པ་དང། ཤིན་ཏུ་འོད་གསལ་བར་འགྱུར་ཏེ། དེའི་དགེ་བའི་རྩ་བ་དེ་དག་དེ་པས་ཀྱང་ཤས་ཆེར་བསྐལ་པ་བརྒྱ་ཕྲག་དུ་མ་དང། བསྐལ་པ་སྟོང་ཕྲག་དུ་མ་དང། བསྐལ་པ་བརྒྱ་སྟོང་ཕྲག་དུ་མ་དང། བསྐལ་པ་ཁྲག་ཁྲིག་བརྒྱ་སྟོང་ཕྲག་དུ་
མ་དང། བསྐལ་པ་བྱེ་བ་ཕྲག་དུ་མ་དང། བསྐལ་པ་བྱེ་བ་བརྒྱ་ཕྲག་དུ་མ་དང། བསྐལ་པ་བྱེ་བ་སྟོང་ཕྲག་དུ་མ་དང། བསྐལ་པ་བྱེད་བ་བརྒྱ་སྟོང་ཕྲག་དུ་མ་དང། བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མར་རབ་ཏུ་སྤྱངས་པ་དང། ཡོངས་སུ་
དག་པ་དང་ཤིན་ཏུ་འོད་གསལ་བར་འགྱུར་རོ། །ཞེས་གསུངས་པ་ལྟར་ས་བརྒྱད་པ་ཐོབ་ནས་སྐུ་གསུམ་འགྲུབ་བྱེད་ཀྱི་ལམ་གྱི་ལུས་རྣམས་ཡོངས་སུ་རྫོགས་པས་ལམ་གྱི་ཁྱད་པར་གཞན་ལ་སློབ་ཏུ་མེད་ཀྱང། གྲུབ་ཟིན་རྣམས་གོང་འཕེལ་དུ་བྱ་བའི་

[037B]
དང་མཆོག་སྒྱུ་མ་ལྟ་བུའི་ཏིང་ངེ་འཛིན་གྱི་རོལ་པ་ལས་བྱུང་བ་ཀུན་ཏུ་བཟང་པོའི་རྣམ་པར་ཐར་པ་ལྟ་བུའི་མཆོད་པའི་སྤྲིན་གྱི་ཕུང་པོ་མཐའ་ཡས་པས་ན་རྒྱ་མཚོའི་སྒྲས་བསྟན་པས་མཉེས་པར་བྱས་པས་རྒྱལ་བ་དེ་རྣམས་ཀྱི་སྒྲིབ་པའི་དྲི་མ་མེད་པའི་མགུར་
ནས་ཚངས་པའི་དབྱངས་ཀྱི་ང་རོ་ཡིས་དགོངས་པ་གཅིག་གིས་གསུངས་པའི་གདམས་པ་མཆོག་གི་དོན་སྲིང་པའི་ནང་པ་རྒྱ་སྟེ་འཁོར་བའི་སྡུག་བསྔལ་མཐའ་དག་དྲུངས་སམ་རྩ་བ་ནས་འབྱིན་པར་བྱེད་པའི་ལམ་གནས་ལུགས་རྟོགས་པའི་ཤེས་རབ་འཆི་
བ་མེད་པའམ་ཉམས་པ་མེད་པའི་གོ་འཕང་སྟེར་བར་བྱེད་པས་ན་བདུད་རྩིའི་སྨན་གྱི་ཟས་ལྟ་བུ་དེ། རྒྱུད་བླ་མ་ལས། ཞི་བའི་བསམ་གཏན་སྙོམས་འཇུག་ལ། །རྟག་ཏུ་སྙོམས་པར་ཞུགས་པ་ཡིན། །ཞེས་ས་བརྒྱད་པ་ནས་རྗེས་ཐོབ་ཀྱི་བྱ་བ་ཀུན་ལ་
སྟོང་ཉིད་མངོན་སུམ་དུ་རྟོགས་པའི་མཉམ་གཞག་གི་རྩིས་མ་ཟིན་པ་མེད་པས་ན་ཞི་བ་ལ་རྟག་ཏུ་མཉམ་པར་གཞག་པར་གསུངས་པ་བཞིན་རྒྱུན་དུ་བསོད་ནམས་ཀྱི་ཚོགས་རྒྱ་ཆེན་པོའི་གྲོགས་དང་བཅས་ཏེ་བསྟེན་པས། མདོ་སྡེ་ས་བཅུ་པ་ལས། རྒྱ་
མཚོའི་གྲུ་བོ་ཆེ་རྒྱ་མཚོ་ཆེན་པོ་ལ་མ་ཐུག་གི་བར་ཆེད་དུ་འབད་པས་བསྐྱོད་དགོས་ཤིང། རྒྱ་མཚོའི་འཇིང་ལ་ཐུག་ནས་མཐུན་པའི་རླུང་གིས་བདས་པ་ན་ཆེད་དུ་འབད་མི་དགོས་ལ། སྔར་འབད་པ་ཆེན་པོས་ལོ་བརྒྱ་ཙམ་གྱི་བར་དུ་བསྐྱོང་པའི་ཚད་ལས་འདིའི་

[038A]༄༅། །ཉིན་གཅིག་ཙམ་བསྐྱོད་པ་ཆོད་ཆེ་བ་དེ་བཞིན་དུ་ས་བདུན་པ་མན་ཆད་དུ་རྩོལ་བ་དང་བཅས་ཤིང། ས་བརྒྱད་པ་ནས་མཚན་མེད་རྩོལ་མེད་ཀྱི་ལམ་ཐོབ་པས་ས་བདུན་པ་མན་ཆད་དུ་བསྐལ་པ་འབུམ་ཕྲག་ཙམ་གྱི་བར་དུ་ལམ་
ལ་བསླབས་པ་ལས་ཀྱང་འདི་ནས་ཡུད་ཙམ་གཅིག་ལམ་ལ་བསླབས་པ་སངས་རྒྱས་ཀྱི་གོ་འཕང་ལ་ཉེ་བར་འགྱུར་བའི་ས་ཆོད་ཆེ་བར་གསུངས་ཤིང། དེ་ནས་དགས་གོང་མ་གཞན་དུའང་འོག་མདོག་མ་ལས་ཆེས་ཆེར་ས་ཆོད་ཆེ་བའི་ཡོན་ཏན་ཐོབ་པར་འགྱུར་བས་དག་
སམ་ཐོབ་པ་གཞན་གྱིས་ཇི་ཙམ་འབད་དུ་ཟིན་ཀྱང་བཤུལ་དེ་ཆོད་བར་མི་ནུས་པས་སམ་ཤིན་ཏུ་བྱ་དཀའ་བསན་བགྲོད་པར་ཆེས་དཀའ་བའི་དག་སའི་རྒྱལ་སྲས་ཀྱི་སྤྱོད་བརླབས་པོ་ཆེའི་ཕ་རོལ་ཏུ་བགྲོད་པ་སྟེ་སོན་པའི་གནས་ལུགས་རྟོགས་པའི་བློ་བྲོས་ཤེས་སྒྲིབ་ཕྲ་
མོའི་ཕྲ་མོ་ཡང་འཇོམས་པར་ནུས་པའི་ལུས་སྟོབས་རྒྱས་པར་གྱུར་པ་ན། མཐའ་དག་གམ་མ་ལུས་པའི་བདེན་པར་འཛིན་པས་ནམ་དུ་ཡང་མི་བརྫིབ་སྟེ་གནོད་ནུས་པ་མ་ཡིན་ཞིང། མ་ལུས་པའི་འཁྲུལ་སྣང་བདེན་པར་མེད་བཞིན་དུ་བདེན་པར་སྣང་བའི་གཉིས་
སྣང་འཁྲུལ་པ་དང། དེ་སྐྱེད་པའི་བདེན་འཛིན་གྱི་བག་ཆགས་ཤེས་སྒྲིབ་འཇོམས་པ་ལ་ཐོགས་པ་མེད་པའི་ཏིང་འཛིན་སེམས་ཅན་གྱི་རྒྱུད་ལ་ནུས་པ་དེ་ལས་ལྷག་པ་དང་མཉམ་པའི་ཏིང་ངེ་འཛིན་གཞན་མེད་པས་ན་ཏིང་ངེ་འཛིན་ཀུན་གྱི་གཙོ་བོར་གྱུར་པ་གང་གིས་
གཞོམ་པར་ཆེས་དཀའ་བའི་སྒྲིབ་པ་ཤིན་ཏུ་ཕྲ་མ་འཇོམས་པས་ན་རྡོ་རྗེ་ལྟ་བུར་གྲགས་པའི་ཏིང་ངེ་འཛིན་རྒྱུན་མཐའི་བར་ཆད་མེད་ལམ་ཁྱོད་ཀྱིས་མངོན་སུམ་དུ་བསྐྱེད་པར་མཛད་པ་ཡིན་ནོ། །གཉིས་པ་ནི། དེ་ལྟར་ཤེས་སྒྲིབ་ཕྲ་མོའི་ཡང་ཕྲ་མོ་འཇོམས་པར་བྱེད་པའི་

[038B] ཐེག་བསྡུས་བཤད་སྦྱར་དགེ་བསྙེན་བཙུན་པས་མཛད་པ་ལས། རྨི་
ལམ་ནི་གཉིད་ཀྱིས་སེམས་དང་སེམས་ལས་བྱུང་བའི་ཚོགས་བསྡུས་པར་གྱུར་པའོ། །ཞེས་གསུངས་པ་ལྟར་རྨི་ལམ་གྱི་ཡུལ་སྣ་ཚོགས་པ་འཆར་བའི་གཉིད་ཀྱིས་བསླད་པའི་ཤེས་པ་ཡང་རྨི་ལམ་ཡིན་པས་ན་དངོས་པོའི་གནས་ཚོད་ལ་མེད་པར་བློ་རང་ཉིད་ཀྱིས་
ཕར་བཏགས་ཙམ་གྱི་ཡུལ་སྣ་ཚོགས་གསལ་ལ་རིག་པའི་རྨི་ལམ་ལྟ་བུར་དོན་སྟེང་ནས་མེད་པར། བློས་ཕར་བཏགས་ཙམ་གྱི་ཡུལ་མངོན་སུམ་དུ་གསལ་ཞིང་རིག་པའི་བློ་ཡུལ་ཅན་ཏེ། དེ་ལྟར་མྱོང་བ་ཡུལ་ཅན་གྱི་བློ་དང་སྣང་བ་ཡུལ་གྱིས་བསྡུས་པའི་ཤེས་
བྱ་མ་ལུས་པ་དེ་ཁོ་ན་ཉིད་དམ་གཤིས་མ་ཡིན་བཞིན་དུ་གཤིས་ལུགས་སུ་སྣང་བ་ཐམས་ཅད་ཡེ་ཤེས་ཀྱི་ངོར་སྒྱུ་མའི་འཁྲུལ་འཁོར་ཞིག་པ་བཞིན་དུ་ནམ་དུ་ཡང་སྣང་བ་མེད་པར་ནུབ་སྟེ་སྤྲོས་པའི་མཐའ་ཐམས་ཅད་དང་བྲལ་བའི་གནས་ལུགས་ནམ་མཁའ་ལྟ་བུའི་
ཆོས་ཀྱི་དབྱིངས་སུ་ཞུགས་ལ། རྒྱུ་མཚན་དེའི་ཕྱིར་རྩ་བསྐམས་པ་སོགས་ཀྱི་སྐྱོན་གྱིས་ཉམས་པའི་ལྗོན་པ་ནམ་ཡང་སྐྱེ་བར་མི་འགྱུར་པ་བཞིན་དུ་མ་ལུས་བདེན་པར་འཛིན་པའི་ས་བོན་བག་ཆགས་ཀྱི་ལྷག་མ་མེད་པར་དྲུངས་ནས་ཕྱུང་བས་རྣམ་པ་ཐམས་ཅད་མཁྱེན་
པའི་ཡེ་ཤེས་ཀྱི་རྣམ་གྲོལ་ལམ་བརྙེས་པའི་སྐྱོབ་པ་ཁྱོད་ལ་ནམ་མཁའ་མ་སྟོངས་པར་ཡོད་པ་ཇི་སྲིད་དུ་དག་པ་གཉིས་ལྡན་གྱི་དེ་བཞིན་ཉིད་ཆོས་ཀྱི་སྐུར་མཉམ་པར་གཞག་པ་ལས་ལྡང་བའི་གཡོ་བ་ག་ལ་ཞིག་སྟེ་མེད་དོ། །དེའི་རྒྱུ་མཚན་ཡང་དག་པར་བདེན་

[039A]༄༅། །འཛིན་སྤངས་ཀྱང་དེས་བཞག་པའི་གཉིས་སྣང་འཁྲུལ་པ་སྐྱེད་པའི་བག་ཆགས་མ་ཟད་པས་དེས་བདེན་སྣང་སྐྱེད་ལ། དེ་ཡང་སྟོང་ཉིད་མངོན་སུམ་དུ་རྟོགས་པའི་མཉམ་གཞག་ལས་མ་གཡོས་པར་ཀུན་རྫོབ་ཀྱི་སྣང་
བ་གང་ཡང་འཆར་མི་ནུས་པས་བདེན་སྣང་སྐྱེད་པའི་བག་ཆགས་དེ་ཉིད་ཀྱིས་མཉམ་གཞག་ལས་གཡོ་བར་བྱེད་ལ། སངས་རྒྱས་ལ་མཉམ་གཞག་ལས་གཡོ་བྱེད་ཀྱི་རྒྱུ་ཤེས་སྒྲིབ་ལོག་པས་དུས་ནམ་ཡང་མཉམ་གཞག་དེ་ལས་ལྡང་མི་སྲིད་པ་ཡིན་ནོ། །སྤྱིར་དེ་
ཁོ་ན་ཉིད་གཏན་ལ་འབེབས་པའི་སྐབས་སུ་སྒྱུ་མ་སོགས་དཔེར་ལེན་ལུགས་མི་འདྲ་བ་མང་སྟེ། ཐེག་བསྡུས་སུ་ཕྱི་རོལ་གྱི་དོན་མེད་ཀྱང་དེ་ཉིད་ཡུལ་དུ་འགྱུར་བའི་དཔེར་སྒྱུ་མ་དང། དོན་མེད་ཀྱང་ཡིད་དུ་འོང་བ་དང་མི་འོང་བ་ལ་སྤྱོད་པའི་དཔེར་རྨི་ལམ་
བཀོད་ལ། འབུམ་གྱི་གནོད་འཇོམས་ལས་ཇི་ལྟར་སྣང་བ་དེར་མེད་པ་དང་དེར་སྣང་བ་གཉིས་ཚོགས་ཀྱི་དཔེར་སྒྱུ་མ་དང། ཕུང་སོགས་ཀུན་བརྟགས་པའི་ཆོས་མ་རིག་པའི་གཉིད་ཀྱིས་ལོག་པའི་ཚེ་སྣང་བ་རྣམས་མ་རིག་པ་སྤངས་ཏེ་འཕགས་པའི་ཤེས་
རབ་ཐོབ་པའི་ཚེ་མི་སྣང་བའི་དཔེར་རྨི་ལམ་བཀོད་ཅིང། ཡུམ་གསུམ་གནོད་འཇོམས་ལས་སྒྱུ་མ་དེ་དང་འདྲ་ཞིང། བདེ་སྡུག་སོགས་ཀྱི་ཐ་སྙད་འཐད་པ་དང་བདེན་པར་མེད་པའི་དཔེར་རྨི་ལམ་བཀོད། རྨི་ལམ་ཇི་བཞིན་སྒྱུ་མ་བཞིན། །ཞེས་པའི་
ཐད་ཀྱི་འགྲེལ་བ་ཤེས་རབ་སྒྲོན་མར་སྐྱེ་འཇིག་སོགས་བྱེད་པ་པོ་ཡོད་པ་དང་མངོན་སུམ་གྱི་གཟུང་བྱ་ཡིན་ཡང་བདེན་པར་མེད་པའི་དཔེར་རིམ་བཞིན་སྒྱུ་མ་དང་རྨི་ལམ་བཀོད་ཅིང། ཚིག་གསལ་ལས་དེ་འདྲ་བའི་ཁྱད་མ་ཕྱེ་བར་ཇི་ལྟར་སྣང་བ་ལྟར་དུ་མ་གྲུབ་ཀྱང་

[039B]
ཀྱང། རྨི་ལམ་ལྟ་བུར་གསལ་ལ་རིག་བ་ཞེས་གསུངས་པའི་ནུས་པ་དང་སྒྱུ་མ་དང་རྨི་ལམ་གཉིས་ཡུལ་ཡུལ་ཅན་སོ་སོར་སྦྱར་བ་ལ་བརྟགས་ན་རྨི་ལམ་གྱི་ཤེས་པ་དཔེར་བྱེད་ལུགས་སྔར་ཚིག་འགྲེལ་གྱི་སྐབས་ལྟར་ལེགས་སམ་སྙམ་སྟེ་དཔྱད་པར་འཚལ་ལོ། །
གསུམ་པ་ལ་གསུམ། ཇི་ལྟ་ཇི་སྙེད་མཁྱེན་ཚུལ་མདོར་བསྟན་པ། སྟོབས་བཅུའི་སྒོ་ནས་མཁྱེན་ཚུལ་རྒྱས་པར་བཤད་པ། དེའི་འཇུག་བསྡུ་བའོ། །དང་པོ་ནི། དེ་ལྟར་མགོན་པོ་ཁྱོད་ཀྱིས་བདེན་གཉིས་དུས་ཅིག་ཅར་དུ་མངོན་སུམ་དུ་གཅོད་པ་ལ་བར་དུ་
གཅོད་པའི་ཤེས་སྒྲིབ་ཟད་པར་སྤངས་པས་ཆོས་ཀྱི་དབྱིངས་དོན་དམ་བདེན་པ་མངོན་སུམ་དུ་གཟིགས་པའི་མཉམ་གཞག་ལས་ཅུང་ཟད་ཙམ་ཡང་གཡོ་བ་མེད་བཞིན་དུ་རྗེས་ཐོབ་ཀུན་རྫོབ་གཟིགས་པའི་ཡེ་ཤེས་ལ་དུམ་སྟེ་ཇི་སྙེད་པའི་ཤེས་བྱ་ཐམས་
ཅད་དོན་སྤྱི་དང་མ་འདྲེས་པར་གསལ་བར་སྣང་བདེ་ཡང་རྒན་ཕོ་བརྡ་བྱང་གིས་མེ་ལོང་ནང་དུ་བྱད་བཞིན་གྱི་གཟུགས་བརྙན་བྱད་བཞིན་དུ་མི་བདེན་བཞིན་དུ་སྣང་བར་ངེས་པ་བཞིན་ནམ། ནམ་མཁའི་ལམ་ན་འཇའ་ཚོན་རེག་བཟོད་པའི་སྙིང་པོ་མེད་ཀྱང་
ཡོད་པ་ལྟ་བུའི་ཁ་དོག་ངོ་མཚར་བམ་འདྲེས་པ་འཆར་བར་མཐོང་བ་བཞིན་དུ་སྤྲོས་པ་ནུབ་ཀྱང་སྟོང་པའི་རྣམ་འགྱུར་ལས་ཤར་བའི་ཆོས་རྣམས་ཀྱི་རང་དང་སྤྱིའི་མཚན་ཉིད་གང་དང་གང་ཡིན་པ་དེ་ཐམས་ཅད་སོ་སོར་མ་འདྲེས་པར་རྫོགས་པར་མཁྱེན་ལ་

[040A]༄༅། །དེ་ལྟར་བདེན་གཉིས་ཅིག་ཅར་དུ་མངོན་སུམ་དུ་གཟིགས་པའི་མཁྱེན་བཟང་ཁྱོད་ཀྱི་རྣམ་པ་ཐམས་ཅད་མཁྱེན་པ་དེ་ཡང་ཤེས་པའི་རྒྱུན་འཐུད་པ་ལ་མི་བལྟོས་པར་སྐད་ཅིག་མ་གཅིག་ཉིད་ལའང་ཆོས་ཐམས་
ཅད་དེ་ལྟར་མངོན་སུམ་དུ་གཟིགས་པ་ལགས་སོ། །གཉིས་པ་ལ་གཉིས། གནས་དང་གནས་མ་ཡིན་པ་མཁྱེན་པའི་སྟོབས་སོགས་ལྔ་བཤད་པ་དང། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་སོགས་ལྔ་བཤད་པའོ། །དང་པོ་ནི། བྱང་
ས་ལས། གནས་དང་གནས་མ་ཡིན་པ་མཁྱེན་པ་དང། ལས་ཀྱི་རྣམ་པར་སྨིན་པ་མཁྱེན་པ་དང། བསམ་གཏན་དང། རྣམ་པར་ཐར་པ་དང། ཏིང་ངེ་འཛིན་ལ་སྙོམས་པར་འཇུག་པ་མཁྱེན་པ་དང། དབང་པོ་མཆོག་དང་མཆོག་མ་ཡིན་པ་མཁྱེན་པ་
དང༑ མོས་པ་སྣ་ཚོགས་པ་མཁྱེན་པ་དང། ཁམས་སྣ་ཚོགས་པ་མཁྱེན་པ་དང། ཐམས་ཅད་དུ་འགྲོ་བའི་ལམ་མཁྱེན་པ་དང། སྔོན་གྱི་གནས་རྗེས་སུ་དྲན་པ་མཁྱེན་པ་དང། འཆི་འཕོ་དང་སྐྱེ་བ་དྲན་པ་མཁྱེན་པ་དང། ཟག་པ་ཟད་པ་མཁྱེན་
པའི་སྟོབས་ཏེ་བཅུ་པོ་རྣམས་སངས་རྒྱས་པ་དང་དུས་མཉམ་དུ་ཅིག་ཅར་དུ་བརྙེས་ནས། སངས་རྒྱས་མ་ཐག་གནས་དང་གནས་མ་ཡིན་པ་མཁྱེན་པའི་སྟོབས་ཀྱིས་ཆོས་རྣམས་ཀྱི་རྒྱུ་འབྲས་ལ་གཟིགས་ནས་འདོད་ཁམས་པ་འདོད་པའི་བདེ་བ་འདོད་པ་
རྣམས་ལ་ལས་ཀྱི་རྣམ་པར་སྨིན་པ་མཁྱེན་པའི་སྟོབས་ཀྱིས་བདེ་བའི་རྒྱུ་དགེ་བའི་ལས་སྤྱོད་པ་དང་མི་དགེ་བའི་ལས་སྤོང་བར་སྟོན་ཅིང་འཇིག་རྟེན་པའི་ལམ་གྱིས་འདོད་ཆགས་དང་ཕྲལ་པར་འདོད་པ་རྣམས་ལ་སྟོབས་གསུམ་པས་ཇི་ལྟར་འདོད་

[040B] སྟོབས་ལྷག་མ་བདུན་གྱིས་འཇིག་རྟེན་ལས་འདས་པའི་ལམ་གྱིས་འདོད་ཆགས་དང་བྲལ་བར་འདོད་པ་རྣམས་ལ་དེའི་ལམ་སྟོན་པར་བྱེད་པ་ལས། ཐོག་མར་དབང་པོ་མཆོག་དང་མཆོག་མ་
ཡིན་པ་མཁྱེན་པའི་སྟོབས་ཀྱིས་འཇིག་རྟེན་ལས་འདས་པའི་ཆགས་བྲལ་འདོད་པ་རྣམས་ཀྱི་དབང་པོ་ཇི་འདྲ་བ་གཟིགས་ནས། དེའི་འོག་ཏུ་མོས་པ་སྣ་ཚོགས་པ་མཁྱེན་པའི་སྟོབས་ཀྱིས་དབང་པོ་སྔོན་དུ་འགྲོ་བའི་བསམ་པ་ལ་གཟིགས་ལ། དེའི་འོག་
ཏུ་ཁམས་སྣ་ཚོགས་པ་མཁྱེན་པའི་སྟོབས་ཀྱིས་བསམ་པ་སྔོན་དུ་འགྲོ་བའི་བག་ལ་ཉལ་གཟིགས་ཤིང། དེ་ལྟར་དབང་པོ་དང། བསམ་པ་དང། བག་ལ་ཉལ་མཁྱེན་ནས། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ཀྱིས་གདུལ་བྱ་རང་
རང་གི་དབང་པོ་སོགས་དང་འཚམ་པའི་དམིགས་པ་ལ་འཇུག་པའི་སྒོ་མི་སྡུག་པ་ལ་སོགས་པ་རྣམས་ལ་འཛུད་པར་མཛད་དོ། །དེའི་འོག་ཏུ་སྔོན་གྱི་གནས་དྲན་པ་དང། འཆི་འཕོ་བ་དང་སྐྱེ་བ་དྲན་པ་མཁྱེན་པའི་སྟོབས་གཉིས་ཀྱིས་ཉོན་མོངས་ཐམས་
ཅད་སྤོང་བའི་ཕྱིར་དམིགས་པའི་སྒོ་གང་ནས་བཙུད་པ་དེ་ལ་སེམས་གནས་སུའང་འཇུག་ཅིང་ཉོན་མོངས་ཀྱི་སྤྱོད་པ་རྣམས་ཀྱང་དག་པའི་ཐབས་མཛད་ནས་འཇིག་ལྟའི་རྩ་བ་ཅན་གྱི་གང་ཟག་རྟག་པར་འཛིན་པ་དང། སྐྱེ་བ་སྔ་ཕྱི་མེད་པར་ལྟ་བ་སོགས་
ཀྱི་ཆད་པའི་མཐར་འཛིན་གྱི་གཉེན་པོར་མཐའ་གཉིས་སྤངས་པའི་དབུ་མའི་ལམ་སྟོན་པར་མཛད་ལ། དེའི་འོག་ཏུ་དེ་ལྟར་དམིགས་པ་ལ་སེམས་གནས་པའི་ཞི་གནས་སོགས་ཀྱི་མཐུས་ཉོན་མོངས་པའི་ས་བོན་མ་སྤངས་ཀྱང། རེ་ཞིག་ཉོན་མོངས་མངོན་

[041A]༄༅། །གྱུར་པ་དང་བྲལ་བ་ན་ཉོན་མོངས་ཟད་པའི་སྤངས་པ་ཐོབ་པར་རློམ་པ་སོགས་ཀྱི་མངོན་པའི་ང་རྒྱལ་སྐྱེ་བ་དེ། ཟག་པ་ཟད་པ་མཁྱེན་པའི་སྟོབས་ཀྱིས་འདོར་དུ་འཇུག་པར་མཛད་པས་ན་སྟོབས་བཅུའི་བཤད་པའི་གོ་
རིམ་དེ་ལྟར་ངེས་པ་དང། གོ་རིམ་དེ་ལྟར་ངེས་པའི་རྣམ་གྲངས་གཞན་ཡང་འགའ་ཞིག་གསུངས་ལ། སྐབས་འདིར་ནི་དཔུ་མ་འཇུག་པ་ལས། གནས་དང་གནས་མིན་མཁྱེན་སྟོབས་དང། །དེ་བཞིན་ལས་རྣམས་སྨིན་བློ་དང། །མོས་པ་སྣ་ཚོགས་ཐུགས་ཆུད་
དང༑ ༑སྣ་ཚོགས་ཁམས་ནི་མཁྱེན་སྟོབས་དང། །དེ་བཞིན་དབང་མཆོག་མཆོག་མ་ཡིན། །མཁྱེན་དང་ཐམས་ཅད་དུ་འགྲོ་དང། །བསམ་གཏན་རྣམ་ཐར་ཏིང་འཛིན་དང། །སྙོམས་པར་འཇུག་སོགས་བློ་སྟོབས་དང། །སྔོན་གནས་དྲན་པ་མཁྱེན་པ་དང། །དེ་བཞིན་
འཆི་འཕོ་སྐྱེ་བློ་དང། །ཟག་རྣམས་ཟད་པ་མཁྱེན་སྟོབས་ཏེ། །སྟོབས་ནི་བཅུ་པོ་འདི་དག་གོ་ཞེས་གོ་རིམ་སྔ་མ་དང་མི་འདྲ་བར་གསུངས་པའི་རྗེས་སུ་འབྲངས་ནས་བསྟོད་པར་མཛད་པས། དེའི་ཚུལ་ཡང་སྤྱིན་པ་བཏང་བ་ལས་ལོངས་སྤྱོད་ཀྱི་འབྱོར་པ་དང་
ལྡན་པར་འགྱུར་བ་གནས་ཡིན་ལ། སྦྱིན་པས་དབུལ་པོར་འགྱུར་བ་ནི་གནས་མིན་ཞིང། སེར་སྣས་ལོངས་སྤྱོད་གཞན་ལ་མ་བཏང་བ་ལས་དབུལ་པོ་འབྱུང་བ་གནས་ཡིན་ལ། འབྱོར་པ་དང་ལྡན་པ་འབྱུང་བ་གནས་མིན་པ་དེ་ལ་སོགས་ཀྱིས་བསྡུས་པ་ཚུལ་
ཁྲིམས་ཀྱིས་བདེ་འགྲོར་སྐྱེ་བ་གནས་དང། ངན་འགྲོར་སྐྱེ་བ་གནས་མ་ཡིན་པ་དང། ཚུལ་འཆལ་གྱིས་ངན་འགྲོར་སྐྱེ་བ་གནས་དང་དེ་ལས་ལྡོག་པ་གནས་མ་ཡིན་པ་དང། བཟོད་པས་གཟུགས་སྡུག་པར་འགྱུར་བ་གནས་དང་

[041B] གནོད་སེམས་ཀྱིས་དེ་ལས་ལྡོག་པ་སོགས་མདོར་ན་རྒྱུ་གང་ཞིག་ལས་འབྲས་བུ་གང་ཞིག་འབྱུང་བའི་རྒྱུ་དེ་འབྲས་བུ་དེའི་གནས་སམ་གཞི་ཡིན་ལ། དེ་ལས་ལྡོག་པའི་གནས་མ་ཡིན་པའི་རྒྱུ་
འབྲས་ཀྱི་རྟེན་འབྲེལ་མི་བསླུ་བའི་གནས་ཀུན་མཁྱེན་པའི་སྟོབས་བརྙེས་པ་དེའི་ཕྱིར་རྒྱུ་རྐྱེན་དང་གདགས་གཞི་ལ་བལྟོས་ནས་གྲུབ་པའི་རྟེན་འབྲེལ་མི་བསླུ་བར་གསུངས་པ་ཁྱོད་ནི་ཆོས་སྟོན་པའི་སྟོན་པ་ཐམས་ཅད་ཀྱི་མཆོག་སྨྲ་བའི་གཙོ་བོར་གྱུར་པ་ལགས་སོ། །
འདི་ནི་འཕགས་པ་ཀླུས་རྟེན་འབྲེལ་གསུངས་པ་ཉིད་ཀྱིས་རང་རེའི་སྟོན་པ་སྨྲ་བ་རྣམས་ཀྱི་མཆོག་ཏུ་བསྟོད་པར་མཛད་པ་དང་འདྲའོ། །འཁོར་བ་ཐོག་མ་མེད་པ་ནས་སྲིད་པར་སྐྱེ་འཆི་བར་མ་ཆད་དུ་བ་རྒྱུད་ནས་སོང་བ་སྟེ་འགྲོ་བ་ཐམས་ཅད་ཀྱི་དགེ་དང་མི་དགེའི་ལས་
མ་འདྲེས་པ་གཉིས་དང། དཀར་ནག་འདྲེས་མ་དང། ཟད་བྱེད་ཀྱི་ལས་རྣམས་ཀྱི་ཚུལ་དང། དེ་དག་གི་བདེ་བ་དང་མི་བདེ་བ་སོགས་ཀྱི་འབྲས་བུར་བཅས་པ་ངག་ཡིན་པ་དེ་ལས་ཀྱི་རྣམ་པར་སྨིན་པ་མཁྱེན་པའི་སྟོབས་བརྙེས་པའི་མཐུས་ཁྱོད་ཀྱི་མངོན་དུ་མ་
གྱུར་པ་གང་ཡང་མེད་པ་དེའི་སླད་མགོན་པོ་ཁྱེད་ཀྱི་གསུང་ལས་དང་འབྲས་བུ་རྣམས་ཀྱི་མེད་ན་མི་འབྱུང་གི་འབྲེལ་པ་ཇི་ལྟར་བཞིན་དུ་གཟིགས་ནས་འདོམས་པར་མཛད་པས་ན་ཇི་ལྟར་གསུངས་པའི་འབྲས་བུ་མེད་པ་གང་ཡང་མ་མཆིས་པ་ལགས། སེམས་
ཅན་གང་ཞིག་འདོད་ཆགས་མངོན་གྱུར་ལ་གནས་ཤིང་ཞེ་སྡང་ལ་མངོན་དུ་གྱུར་པའི་སྒོ་ནས་མི་གནས་ཀྱང་ལྷག་པར་མོས་པའི་ཤས་ཆེན་པོ་ཡིན་པ་དང། འགའ་ཞིག་དེ་ལས་ལྡོག་པ་ཞེ་སྡང་ལ་གནས་ཤིང་འདོད་ཆགས་ལ་མོས་པ་དང། སོགས་ཀྱིས་བསྡུས་པ་

[042A]༄༅། །མངོན་མཐོ་དང། ཉན་ཐོས་དང། རང་སངས་རྒྱས་དང། ཐེག་པ་ཆེན་པོ་ལ་མོས་པས་མཚོན་འགྲོ་བ་ཐ་དད་པ་དུ་མའི་མོས་པ་དང་བསམ་པ་སྣ་ཚོགས་པ་ཇི་སྙེད་ཡོད་པ་དེ་ཐམས་ཅད་ཚུལ་བཞིན་དུ་མངོན་སུམ་དུ་གཟིགས་
པའི་མོས་པ་སྣ་ཚོགས་པ་མཁྱེན་པའི་སྟོབས་བརྙེས་པའི་ཕྱིར་ཁྱོད་ཀྱི་སྐུ་གསུང་ཐུགས་ཀྱི་མཛད་པ་ཀུན་འགྲོ་བའི་བསམ་པ་ཇི་ལྟར་གཟིགས་པ་དེ་དང་མཐུན་པར་མཛད་པས་ན་འགྲོ་ལ་ཕན་པའི་དོན་དུ་མི་འགྱུར་བ་འགའ་ཡང་ཡོད་པ་མ་ལགས། མིག་གི་
ཁམས་ནས་ཡིད་ཀྱི་ཁམས་ཀྱི་བར་གྱི་རྟེན་དབང་པོའི་ཁམས་དྲུག་མིག་གི་རྣམ་པར་ཤེས་པའི་ཁམས་ནས་ཡིད་ཀྱི་རྣམ་པར་ཤེས་པའི་ཁམས་ཀྱི་བར་གྱི་བརྟེན་པ་རྣམ་པར་ཤེས་པའི་ཁམས་དྲུག་གཟུགས་ཀྱི་ཁམས་ནས་ཆོས་ཀྱི་ཁམས་ཀྱི་བར་གྱི་
དམིགས་པ་ཡུལ་གྱི་ཁམས་དྲུག་སྟེ་གྲངས་བཅོ་བརྒྱད་དང་ལྡན་བའི་ཁམས་རྣམས་ཀྱི་རབ་དབྱེ་དང་དེ་དག་གི་རང་བཞིན་ནང་སྟོང་པ་ཉིད་ལ་སོགས་པའི་ཁམས་ཀྱི་མཚན་ཉིད་མཐའ་དག་ལ་མགོན་པོ་ཁྱོད་ཀྱི་ཡེ་ཤེས་ལ་ལྐོག་ཏུ་གྱུར་པ་གང་ཡང་མེད་པར་
ཐམས་ཅད་མངོན་སུམ་དུ་གཟིགས་པའི་ཁམས་སྣ་ཚོགས་པ་མཁྱེན་པའི་སྟོབས་བརྙེས་པ་དེའི་ཕྱིར་ཁྱོད་ནི་གདུལ་བྱའི་གནས་རྣམས་ཀྱི་ཁམས་སམ་རིགས་ཇི་ལྟ་བ་གཟིགས་པས་གདུལ་བྱ་དང་དེ་འདུལ་བའི་དུས་ལ་བབས་པ་ན། དེ་ལས་ཅུང་ཟད་ཀྱང་
འདའ་བར་འགྱུར་བ་མ་ལགས། སྲིད་པར་རྒྱུ་བའི་འགྲོ་བ་རྣམས་ཀྱི་དད་པ་དང་སོགས་ཀྱིས་བསྡུས་པ་བརྩོན་འགྲུས་དང། དྲན་བ་དང། ཏིང་ངེ་འཛིན་དང། ཤེས་རབ་ཀྱི་དབང་པོ་རྣམས་ཆེན་པོ་དག་དང་ལྡན་པའི་རྣ་བ་དང། ཆུང་དུ་དང་ལྡན་པའི་རྟུལ་བ་

[042B] དང་སོགས་ཀྱི་དབང་པོ་མེད་པ་ལ། མཁྱེན་བ་ཐོགས་པ་མེད་པར་འཇུག་པའི། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་བརྙེས་པ་དེའི་སླད་མགོན་པོ་ཁྱོད་འགྲོ་བའི་དབང་པོ་ཇི་ལྟ་བ་དང་འཚམ་པར་ཆོས་སྟོན་པར་མཛད་པས་
ན་ཆོས་སྟོན་པའི་ཚུལ་ལ་ཤིན་ཏུ་མཁས་པར་གྱུར་པ་ལགས། འཇུག་པར་ཆགས་སོགས་བསྐྱེད་པ་ལ་དབང་བྱེད་པའི་ཚུལ་མིན་ཡིད་བྱེད་ཀྱི་རྣམ་རྟོག་དང་མིག་སོགས་ཀྱི་དབང་པོ་ཉེར་གཉིས་པོ་ཡང། དབང་པོ་མཁྱེན་པའི་སྟོབས་ཀྱིས་རྟོགས་བྱའི་དབང་
པོར་གསུངས་སོ། །གཉིས་པ་ནི། ཚུལ་ཁྲིམས་ལ་སོགས་པ་མངོན་པར་མཐོ་བར་འགྲོ་ཞིང། ངེས་འབྱུང་དང་ལྟ་བ་ལ་སོགས་པ་ངེས་པར་ལེགས་པ་ཐར་པ་ཐོབ་པའི་ལམ་དང། མཚམས་མེད་ལྔ་ལ་སོགས་པ་ངན་སོང་གི་སྐྱེ་གནས་རྣམས་ཀུན་ཏུ་འགྲོ་
བར་བྱེད་པས་ན་བགྲོད་པའི་ལམ་ཀུན་ལ་མཁྱེན་པ་སྒྲིབ་པ་མེད་པ་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་བརྙེས་པའི་ཕྱིར་ཁྱོད་ནི་འགྲོ་བ་རྣམས་ལ་མངོན་མཐོ་ངེས་ལེགས་ཀྱི་ཐབས་ཇི་ལྟ་བསྟོན་པའི་དགེ་བའི་བཤེས་གཉེན་བཟང་པོ་ལགས། བསམ་
གཏན་དང་པོ་ལ་སོགས་པའི་བསམ་གཏན་བཞི་དང། ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད། སྲིད་རྩེ་སྟེ་གཟུགས་མེད་སྙོམས་འཇུག་བཞི་དང། སྒྲིབ་གཉིས་ཀྱི་འཇིགས་པ་དང་བྲལ་བའི་སྟོང་ཉིད་ལ་མཉམ་པར་གཞག་
བའི་ཏིང་ངེ་འཛིན་ནམ། ཡང་ན་མཐར་གནས་སྙོམས་འཇུག་དགུ་ལ་བར་དུ་གང་ཡང་མ་སྤེལ་བར་མཐར་ཆགས་སུ་ཡར་སོང་དང། མར་འོང་གི་ཐོད་བརྒལ་གྱི་སྦྱོར་བ་སེང་གེ་རྣམ་པར་བསྒྱིངས་པ་དང། ཏིང་ངེ་འཛིན་གྱི་རྩལ་སྦྱང་བའི་ཕྱིར་སྤེལ་གཞི་བསམ་

[043A]༄༅། །གཏན་བཞི་དང། གཟུགས་མེད་བཞི་ལ་སྤེལ་ཆོས་འགོག་པ་དང། སྤེལ་གཞི་མཐར་གནས་སྙོམས་འཇུག་དགུ་ལ་སྤེལ་ཆོས་འདོད་སེམས་སྤེལ་ནས་ལུགས་མཐུན་དང་ལུགས་མི་མཐུན་དུ་སྙོམས་པར་འཇུག་པས་
རིམ་པ་འཆོལ་བའི་ཐོད་བརྒལ་གྱི་སྙོམས་འཇུག་ལ་སོགས་པས་བསྡུས་པ་དཔའ་བར་འགྲོ་བ་དང། ནམ་མཁའ་མཛོད་དང། དྲི་མ་མེད་པ་དང། རིན་ཆེན་ཕྱག་རྒྱ་སོགས་ཏིང་ངེ་འཛིན་མཐའ་དག་གི་ངང་ལ་ཇི་ལྟར་འདོད་འདོད་དུ་ཕར་སྙོམས་པར་འཇུག་
པ་དང། དེ་ལས་ཚུར་ལྡང་བ་སོགས་ལ་བར་དུ་གཅོད་པའི་སྙོམས་འཇུག་གི་སྒྲིབ་པའི་ཀུན་ནས་ཉོན་མོངས་པ་དང་དེ་ལས་གྲོལ་བའི་རྣམ་པར་བྱང་བའི་ཐབས་ཀྱི་ཚུལ་ལམ། ཡང་ན་ཏིང་ངེ་འཛིན་དེ་དག་ལ་སོགས་པའི་ཀུན་ནས་ཉོན་མོངས་དང་རྣམ་བྱང་
ཕྱོགས་ཀྱི་ཚུལ་ཐམས་ཅད་ལ་མ་རྨོངས་པ་དང་ཏིང་འཛིན་དེ་དག་ལ་སྙོམས་པར་འཇུག་ལྡང་ལ་མཁས་པའི་ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས་བརྙེས་པས་སྙོམས་འཇུག་རྣམས་ཀྱི་ཕ་རོལ་ཏེ། དེའི་གོང་ན་མེད་པར་སོན་པ་
ལགས། ཐོག་མ་མེད་པ་ནས་འཁོར་བར་འཁྱམས་པས་ཡོངས་སུ་འདྲིས་པར་མ་གོམས་པར་བགྱིས་པའི་རང་དང་གཞན་གྱི་སྔོན་གྱི་ཚེ་རབས་གྮིའམ་རྒྱུ་དང་བཅས་པ་དང། ཁ་དོག་འདི་འདྲ་བར་གྱུར་ཅེས་རྣམ་པ་དང་བཅས་པ་དང། འདི་འདྲ་ཞིག་
ནས་འདི་འདྲ་ཞིག་ཏུ་སྐྱེས་སོ་ཞེས་ཡུལ་ཕྱོགས་དང་བཅས་པའི་སྔོན་གྱི་སྐྱེ་བའི་དོན་དྲན་པ་དང། དོན་དེ་གོ་བྱེད་ཀྱི་རྟགས་དམྱལ་བ་ནས་ཚེ་འཕོས་པ་ལ་སྐད་གྱོ་དུམ་གྱི་སྒྲ་ལྟ་བུ་དང། སྐང་བརྟག་དགོས་པ་དང། རྟག་ཏུ་འདར་བ་སོགས་ཉི་ཤུ་གསུངས་

[043B] ཆོས་སྤྱོད་དང་གསུང་ཐོར་བུ་པར་མ་འགར། དོན་རྟགས་ཞེས་འབྱུང་བའི་དོན། བཤད་ཚུལ་དེ་ལྟར་བགྱིས་པར་འགལ་བ་མེད་མོད། འོན་ཀྱང་དཔེ་འགར་དྲན་རྟགས་ཞེས་དང་
གསུང་ཐོར་བུ་པར་རྙིང་དུ་ངན་རྟགས་ཞེས་འབྱུང་བའི་ཕྱི་མ་ནི། ཡུམ་འབུམ་པར་སྔོན་གནས་རྗེས་དྲན་གྱི་མངོན་ཤེས་སྟོན་པའི་སྐབས་སུ། བསྐལ་པ་བྱེ་བ་ཁྲག་ཁྲིག་བརྒྱ་སྟོང་དུ་མ་ཡང་རྗེས་སུ་དྲན་ཏེ་བདག་ནི་དེ་ལྟ་བུ་ཞིག་ན་འདུག་འདུག་སྟེ། མིང་ནི་འདི་
ཞེས་བྱ། རུས་ནི་འདི་ཞེས་བྱ། རིགས་ནི་འདི་ཞེས་བྱ། ཁ་ཟས་ནི་འདི་ལྟ་བུ་ཞིག་ཟ་ཟ། ཡུན་ནི་འདི་སྲིད་ཅིག་ཏུ་འདུག་འདུག་འཚེའི་མཐའ་ནི་འདི་ཙམ་ཞིག་ཏུ་གྱུར་སྟེ། དེ་ལྟར་བདག་དེ་ནས་ཤི་འཕོས་ནས་ཆེ་གེ་མོ་ཞིག་ཏུ་སྐྱེས་སོ་ཞེས་བྱ་བ་ནས་
དེ་ནས་ཤི་འཕོས་ནས་ནི་འདིར་སྐྱེས་སོ་ཞེས་བྱ་བའི་བར་དུ་རྣམ་པ་དང་བཅས། གཏན་ཚིགས་དང་བཅས། ངན་རྟག་དང་བཅས་པར་བདག་དང་གཞན་གྱི་སྔོན་གྱི་གནས་རྣམ་པ་དུ་མར་རྗེས་སུ་དྲན་ནོ། །ཞེས་གསུངས་པ་དང། དེ་ལྟ་བུ་གཞན་ཡང་མང་
བས་དག་པ་ཡིན་ལ། དེ་ལྟར་གསུངས་པའི་རྣམ་པ་ནི། སྐྱེ་བ་དེའི་སྐབས་ཀྱི་ཁ་དོག་བྱད་དབྱིབས་སོགས་དང། གཏན་ཚིགས་ནི་དེར་སྐྱེ་བའི་རྒྱུ་མཚན་ནམ་རྒྱུ་དང། ངན་རྟགས་ནི་འཆི་འཕོ་བ་ཇི་ལྟར་འགྱུར་བ་བསྟན་པའི་མདོ་ལས། མི་མ་ཡིན་པ་དེ་དག་
གིས་ཤི་བ་དེས་དེར་སྔོན་ཇི་ལྟར་གཏམ་བྱས་པ་དང། ཆ་ལུགས་ཀྱི་ངན་རྟགས་དག་འཇིག་རྟེན་པ་དག་བསླུ་བའི་ཕྱིར་སྟོན་ཅིང་སྨྲ་བ་དག་ཡིན་ནོ། །ཞེས་གསུངས་པ་ལྟར་སྐྱེ་བའི་གནས་སྐབས་དེ་དག་གི་ཆ་ལུགས་ཡིན་ལ། འགའ་ཞིག་ཏུ་གནས་སྐབས་དེ་

[044A]༄༅། །དག་གི་བྱ་བ་གང་ཡིན་པ་ལ་བཤད་པའང་ཡོད་པས་དེ་འདྲ་བའི་དན་རྟགས་དང་བཅས་པ་མཁྱེན་ལ། དེའང་དན་པ་ནི་ངེས་པའམ་མི་འགྱུར་བའི་དོན་དུ་བཤད་རུང་ངོ། །དེ་དག་ཀྱང་ཡུན་རིང་པོ་བསམ་དགོས་པ་མ་
ཡིན་པར་བློ་སྐད་ཅིག་མ་གཅིག་ཙམ་གྱིས་ཀྱང་ཁོང་དུ་ཆུད་པའི་སྔོན་གྱི་གནས་དྲན་པ་མཁྱེན་པའི་སྟོབས་བརྙེས་པས་ན། ཁྱོད་ནི་རང་གཞན་གྱི་སྔོན་གྱི་སྐྱེ་བའི་མཐའ་སྟོན་པ་ལ་མཁས་པ་ལགས། ལྷའི་མིག་གི་མངོན་པར་ཤེས་པས་སེམས་
ཅན་ཐམས་ཅད་ཀྱི་གང་ཟག་འདི་འདི་ཙམ་གྱི་དུས་ན་རྟེན་འདི་ནས་འཆི་འཕོ་ཞིང། དེ་ལྟར་ཤི་བའི་འོག་ཏུ་ལེགས་སྤྱད་དགེ་བ་དང། ཉེས་སྤྱད་མི་དགེ་བའི་ལས་གང་བསགས་པ་རྣམས་ཇི་ལྟ་སྟེ་མ་འཆོལ་བར་འགྲོ་བ་རིགས་དྲུག་སྤྱི་དང། བྱེ་བྲག་
གི་ཡུལ་གང་དང་གང་དུ་ཉིང་མཚམས་སྦྱོར་བའི་སྐྱེ་བའི་གནས་དེ་ཀུན་འཆི་འཕོ་བ་དང་སྐྱེ་བ་མཁྱེན་པའི་སྟོབས་ཀྱིས་རབ་ཏུ་མཁྱེན་པས་ཁྱོད་ནི་འགྲོ་བ་རྣམས་ཀྱི་ཕྱི་མའི་མཐའ་སྟོན་པ་ལ་མཁས་པ་ལགས། གང་ཞིག་ཟག་པ་ཉོན་མོངས་ཐམས་
ཅད་ཟད་པས་ཁྱད་པར་དུ་བྱས་པའི་ཐེག་པ་དམན་པའི་མྱང་འདས་དང། ཤེས་སྒྲིབ་ཟད་པའི་ཐེག་པ་མཆོག་གི་མྱང་འདས་གཉིས་དང། སྒྲིབ་པ་དེ་དག་ཐབས་གང་གིས་ཟད་པར་བྱེད་པ་ཐེག་པ་ཆེ་ཆུང་གི་ཡང་དག་པའི་ལྟ་བ་དང་རྟོག་པ་དང་ངག་
དང་ལས་ཀྱི་མཐའ་དང་འཚོ་བ་དང་རྩོལ་བ་དང་དྲན་པ་དང་ཏིང་ངེ་འཛིན་ཏེ་འཕགས་པའི་ལམ་ཡན་ལག་བརྒྱད་ཀྱི་ཐར་པ་དང་ཐམས་ཅད་མཁྱེན་པའི་ལམ་གང་ཡིན་པ་དེ་དག་ཀུན་ལ་སྒྲིབ་པ་མེད་པར་མངོན་སུམ་དུ་གཟིགས་པས་སྤྱན་དང་འདྲ་བའི་

[044B] །བྱངས་ལས། དེ་ལ་དེ་དག་གི་རང་བཞིན་གང་ཞེ་ན། འདི་དག་གི་
རང་བཞིན་ནི་དབང་པོ་ལྔ་ཡིན་ཏེ། འོན་ཀྱང་ཤེས་རབ་གཙོ་བོ་ཡིན་པའི་ཕྱིར་ཤེས་རབ་ཀྱི་རང་བཞིན་ཞེས་བྱ་སྟེ། འདི་ལྟར་གནས་དང་གནས་མ་ཡིན་པ་མཁྱེན་པའི་སྟོབས་ཞེས་བྱ་ཡི། དད་པའི་སྟོབས་ཞེས་བྱ་བའམ་དེ་མ་ཡིན་པའི་སྟོབས་ཞེས་ནི་མི་བྱའོ། །ཞེས་
གནས་དང་གནས་མ་ཡིན་པ་སོགས་ཡུལ་རྣམ་པར་འབྱེད་པ་ནི་གཙོ་བོར་ཤེས་རབ་ཀྱིས་བྱེད་པས་ཡུལ་དེ་དང་དེ་མཁྱེན་པའི་སྟོབས་ཞེས་ཤེས་རབ་ཀྱིས་ཡུལ་འབྱེད་པའི་སྒོ་ནས་མིང་བཏགས་པ་མ་གཏོགས། སྟོབས་ཀྱི་ངོ་བོ་ལ་དད་པ་བརྩོན་འགྲུས་སོགས་དབང་པོ་
གཞན་བཞི་ཡང་འཇོག་པར་གསུངས་པས་ན། སངས་རྒྱས་འཕགས་པའི་ཐུགས་རྒྱུད་ཀྱི་སེམས་སེམས་བྱུང་ཐམས་ཅད་སྟོབས་བཅུ་ཀར་འཇོག་པའི་ལུགས་ལ་གནོད་བྱེད་མེད་ལ། སྟོབས་ཀྱི་སྒྲ་བཤད་ནི་མི་མཐུན་ཕྱོགས་ཐམས་ཅད་ལས་རྒྱལ་ཞིང། དེས་མི་
བརྫིབས་ན་སྟོབས་ཞེས་བྱ་བ་ཡིན་ནོ། །གསུམ་པ་ནི། དེ་ལྟར་བཤད་ཟིན་པའི་གནས་དང་གནས་མིན་དང། ལས་ཀྱི་རྣམ་པར་སྨིན་པ་དང་མོས་པ་སྣ་ཚོགས་པ་དང་འཇིག་རྟེན་གྱི་ཁམས་ལ་སོགས་པའི་ཁམས་སྣ་ཚོགས་པ་དང། དབང་པོའི་རིམ་པ་སྣ་ཚོགས་
བ་དང། མངོན་མཐོ་དང་ངེས་ལེགས་ལ་སོགས་པ་ཀུན་ཏུ་འགྲོ་བའི་ལམ་དང། ཀུན་ནས་ཉོན་མོངས་པ་དང། རྣམ་པར་བྱང་བ་དང་སྔོན་གྱི་གནས་དང་འཆི་འཕོ་བ་དང་སྐྱེ་བ་དང་ཟག་པ་ཟད་པ་ལ་མཁྱེན་པ་ཐོགས་པ་མེད་པར་འཇུག་པའི་སྟོབས་བཅུ་གང་ལ་མངའ་པའི་

[045A]༄༅། །མགོན་པོ་ཁྱོད་ཀྱི་གཟིགས་པའི་ཡུལ་དུ་མ་གྱུར་པའི་ཤེས་བྱའི་གནས་དེ་གང་ཞིག་ཡོད་དེ་ཅུང་ཟད་ཀྱང་མེད་དོ། །ཆགས་ཐོགས་མེད་པའི་དོན་ནི། བྱངས་ལས། དེ་ལས་ཆགས་པ་མེད་པའི་ཡེ་ཤེས་ནི་དགོངས་པ་ཙམ་ཁོ་
ནས་ཐམས་ཅད་དུ་ཐོགས་པ་མེད་ཅིང་མྱུར་བར་ཡེ་ཤེས་ཆགས་པ་མེད་པར་འཇུག་པ་གང་ཡིན་པ་སྟེ། ཡེ་ཤེས་དེ་ཡང་ཡང་དང་ཡང་དུ་གོམས་པར་མཛད་པ་ནི་མ་ཡིན་གྱི་ལན་ཅིག་དགོངས་པ་དང་འབྲེལ་བ་ཁོ་ན་ཡིན་ནོ། །ཞེས་གསུངས་པ་ལྟར་གཞལ་བྱའི་
ཡུལ་ལ་ཡུན་རིང་དུ་བསམ་ནས་དེ་ལ་བློ་ཆགས་པའམ་གནས་པའི་རྩོལ་བ་མི་དགོས་པར་སྐད་ཅིག་གཅིག་ཁོ་ན་ལ་ཤེས་བྱ་ཐམས་ཅད་མངོན་སུམ་དུ་གཟིགས་པ་ཆགས་པ་མེད་པའི་དོན་ཡིན་ཞིང། སློབ་དཔོན་དབྱིག་གཉེན་གྱི་མདོ་རྒྱན་འགྲེལ་བ་ལས་
ཆགས་པ་མེད་པ་ཡང་མ་ཡིན་ཏེ། སྙོམས་པར་འཇུག་པ་ལ་བལྟོས་བའི་ཕྱིར་རོ། །ཐོགས་པ་མེད་པ་ཡང་མ་ཡིན་ཏེ་ཉི་ཚེ་ཤེས་པའི་ཕྱིར་རོ། །ཞེས་གསུངས་པའི་རྣམ་བཅད་ཀྱི་དོན་དང། ཐེག་བསྡུས་བཤད་སྦྱར་ལས། ཤེས་པར་བྱ་བ་མཁྱེན་བར་གྱུར་ཟིན་
པས་མཁྱེན་པ་ཆགས་པ་མི་མངའ་སྟེ། ཉོན་མོངས་པའི་སྒྲིབ་པ་བག་ཆགས་དང་བཅས་ཏེ་སྤངས་པའི་ཕྱིར་རོ། །ཤེས་བྱའི་སྒྲིབ་པ་སྤངས་པའི་ཕྱིར་མཁྱེན་པ་ཐོགས་པ་མི་མངའོ་ཞེས་གསུངས་པ་གཉིས་ཀྱི་ཆགས་མེད་ཀྱི་དོན་བྱངས་དང་འདྲ་ཞིང། ཐོགས་
མེད་ཀྱི་དོན་ནི། སངས་རྒྱས་ཀྱིས་ཤེས་བྱ་ཐམས་ཅད་ཅིག་ཅར་མངོན་སུམ་དུ་གཟིགས་པའི་གེགས་བྱེད་ཤེས་སྒྲིབ་བསླངས་པས་ཡེ་ཤེས་ཡུལ་གྱི་བྱེ་བྲག་འགའ་ཞིག་གཞལ་ནས་དེ་ཕན་ཆད་དུ་མི་འཇུག་པའི་ཐོགས་པ་མེད་པའི་དོན་ཡིན་ལ། ཉི་ཁྲི་སྣང་བར་

[045B] ཤེས་བྱའི་སྒྲིབ་པ་སྤངས་པས་ཐོགས་པ་མེད་པའི་ཕྱིར་རོ། །ཞེས་གསུངས་པའི་ཆགས་མེད་ཀྱི་དོན་ནི་ཉོན་མོངས་སྤངས་པས་ཡེ་ཤེས་ཀྱིས་ཡུལ་རྟོགས་
པ་ལ་རོ་མྱང་བའམ། དེ་ལ་ཞེན་པའི་སྲེད་པ་མེད་པའི་དོན་ཡིན་ཞིང། དེ་འདྲ་བའི་ཆགས་མེད་ཐོགས་མེད་ཀྱང་ལྡོག་པ་མི་འདྲ་བའི་སྒོ་ནས་སོ་སོར་བཤད་པ་ཙམ་ཡིན་གྱི། རེ་རེ་ལའང་གཉིས་ཀའི་དོན་ཚང་བ་ལ་དགོངས་ནས། རྣམ་བཤད་དགོངས་པ་རབ་
གསལ་ལས། མ་ཆགས་བ་སྟེ་མ་ཐོགས་པར་འཇུག་པ་ཡི། ཞེས་དང། དེ་ལ་མཁྱེན་པ་ཆགས་པ་སྟེ་ཐོགས་པ་མེད་པ་ནི། ཞེས་སོགས་དེ་གཉིས་དོན་གཅིག་མིང་གི་རྣམ་གྲངས་པར་གསུངས་སོ། །གཉིས་པ་ལ་གསུམ། ཞི་མཐའ་འགོག་བྱེད་སྙིང་རྗེ་
ཆེན་པོ་གོམས་པར་མཛད་པའི་ཚུལ། བདག་གཞན་མཉམ་བརྗེ་མཛད་པའི་ཚུལ། སྙིང་རྗེའི་མཐུས་ཞི་མཐར་མི་གནས་པའི་ཚུལ་བཤད་པའོ། །དང་པོ་ལ་གཉིས། རང་ཉིད་ཞི་བདེ་དོན་གཉེར་སྤངས་པའི་ཚུལ་དང། འགྲོ་ལ་སྙིང་རྗེ་བསྒོམས་པའི་ཚུལ་
ལོ༑ །དང་པོ་ལ་གཉིས། ཞི་བདེ་སྤང་འོས་པའི་དཔེ་བསྟན་པ་དང། དོན་དངོས་སོ། །དང་པོ་ནི། སྲིད་པ་འཁོར་བར་འཁྱམས་པའི་འགྲོ་བ་སྐྱེས་བུ་ཆུང་ངུའི་ཡང་ཆུང་ངུ་རྣམས་ཀྱིས་ཐོག་མ་མེད་པ་ནས་བདག་ཉིད་ཀྱི་ཚེ་འདི་ཙམ་གྱི་བདེ་བའི་ཕྱིར་དུ་སེམས་ཅན་གཞན་
ལ་སྲོག་གཅོད་པ་དང། མ་བྱིན་པར་ལེན་པ་སོགས་ལུས་ངག་ཡིད་གསུམ་གྱི་གནོད་པའི་ལས་ལམ་འབད་པ་དྲག་པོའི་རྩོལ་བས་ཀུན་ཏུ་བསྟེན་གོམས་མང་དུ་བྱས་ན་ཡང། དེའི་འབྲས་བུ་ལ་ཕྱི་མར་དམྱལ་བ་སོགས་ཀྱི་སྡུག་བསྔལ་མཐའ་ཡས་པ་མྱོང་བར་

[046A]༄༅། །མ་ཟད། ཚེ་འདི་ལ་ཡང་འདོད་པ་ལ་ཆགས་པས་སྡིག་སྡུག་གཏམ་ངན་སོགས་མི་འདོད་པ་སྣ་ཚོགས་བཞིག་བསྐྱེད་པ་ལས་ཡང་དག་པའི་བདེ་བ་འཐོབ་པར་མི་འགྱུར་བའི་ཕྱིར་ལས་དེ་ལྟ་བུ་ལ་ངལ་བས་འཇུག་པའི་འབྲས་བུ་
བདེ་བ་མེད་པས་གང་འདོད་པའི་དོན་ལས་འཁྱོག་སྟེ་གོལ་བ་ཡིན་ནོ། །གཉིས་བ་ནི། ཚེ་འདིའི་བདེ་བ་དོན་དུ་གཉེར་བ་རྣམས་འབྲས་བུ་བདེ་བ་ལས་གོལ་བ་དེ་ལྟར་གང་ཟག་གཞན་ལ་ལུས་ངག་གིས་ལྟ་ཞོག་ཡིད་ཀྱིས་གནོད་སེམས་ཙམ་ཡང་སྡོམ་པ་ལ་
ཞུགས་ནས་ཅུང་ཟད་ཙམ་ཡང་མི་འཚེ་བར། རང་ཉིད་འབའ་ཞིག་འཁོར་བའི་སྡུག་བསྔལ་གྱིས་སྐྱོ་ནས་དེ་ལས་ཐར་པའི་ཕྱིར་དུ་ཉིན་མཚན་བར་མེད་པར་མགོ་ལ་མེ་འབར་བ་གསོད་པའི་བརྩོན་པ་བས་ཀྱང་ལྷག་པའི་བརྒྱ་ཕྲག་བརྩོན་པས་སྡུག་བསྔལ་
ཞི་བའི་ཐར་པ་སྒྲུབ་པར་བྱེད་པའི་སྐྱེས་བུ་འབྲིང་ཉན་རང་དེ་ཡང། ཡང་དག་པའི་ལམ་ཐེག་པ་ཆེན་པོ་ལ་རྒྱབ་ཀྱིས་ཕྱོགས་པ་སྟེ་དེའི་འགལ་བ་མི་མཐུན་ཕྱོགས་སུ་གོལ་བར་གཟིགས་ནས་རང་ཉིད་གཅིག་པུ་ཞི་བདེ་དོན་གཉེར་སྤོང་བར་མཛད་དོ། །
གཉིས་པ་ནི། རང་ཉིད་གཅིག་པུ་ཞི་བདེ་དོན་གཉེར་གྱི་དམན་ལམ་ཐམས་ཅད་མཁྱེན་པའི་ལམ་གྱི་གོལ་ས་ཡིན་པ་དེའི་ཕྱིར་དུས་གསུམ་གྱི་རྒྱལ་བ་ཀུན་གྱི་སངས་རྒྱས་ཐོབ་པའི་ལམ་འདི་ཁོ་ན་མ་གཏོགས་གཞན་ནས་འཇུག་ཏུ་མེད་པའི་བགྲོད་པ་
གཅིག་པུར་གྱུར་པ་ལུས་ཅན་མ་ལུས་པ་མཐའ་དག་རང་གི་བུ་གཅིག་པུ་བཞིན་ཆེས་ཆེར་བརྩེ་བས་རྗེས་སུ་འཛིན་པའི་མ་ལྟ་བུ། སེམས་ཅན་གྱི་ལོག་སྒྲུབ་དང་བྱ་དཀའ་བའི་སྤྱོད་པ་གང་ལ་ཡང་བག་ཚ་བ་མེད་པའི་རྒྱལ་སྲས་བྱང་ཆུབ་སེམས་དཔའ་

[046B] སེམས་ཅན་ཐམས་ཅད་སྡུག་བསྔལ་ཐམས་
ཅད་ལས་རང་གིས་སྒྲོལ་བར་འདོད་པའི་སྙིང་རྗེ་ཆེན་པོའི་ལམ་བཟང་གོང་དུ་སྨོས་པ་ལྟར་བསྐལ་བ་གྲངས་མེད་དུ་མའི་སྔ་རོལ་ཡུན་རིང་མོ་ཞིག་ནས་ཉམས་ལེན་གྱི་མཐིལ་དུ་བཟུང་སྟེ་གོང་ནས་གོང་དུ་འཕེལ་བའི་ཕྱིར་རྒྱུན་མི་ཆད་དུ་གོམས་པར་མཛད་དོ།།
གཉིས་པ་ལ་གཉིས། བདག་གཞན་མཉམ་པ་བསྒོམ་པའི་ཚུལ་དང། བདག་གཞན་བརྗེ་བ་བསྒོམ་པའི་ཚུལ་ལོ། །དང་པོ་ནི། སྤྱོད་འཇུག་ལས། གང་ཚེ་བདག་དང་གཞན་གཉིས་ཀ་བདེ་བ་འདོད་དུ་མཚུངས་པ་ལ། །བདག་དང་ཁྱད་པར་ཅི་ཡོད་ན། །གང་
ཕྱིར་བདག་གཅིག་བདེ་བར་བརྩོན། །གང་ཚེ་བདག་དང་གཞན་གཉིས་ཀ་སྡུག་བསྔལ་མི་འདོད་མཚུངས་པ་ལ། །བདག་དང་ཁྱད་པར་ཅི་ཡོད་ན། །གང་ཕྱིར་གཞན་མིན་བདག་སྲུང་བྱེད། །ཅེས་གསུངས་པ་ལྟར་སྡུག་བསྔལ་དངོས་སུ་ལྟ་ཞོག་རྨི་ལམ་དུ་
ཡང་མི་འདོད་ཅིང་བླ་ན་མེད་པའི་ཕུལ་བྱུང་གི་བདེ་བ་ལ་ནམ་ཡང་ཆོག་ཤེས་མེད་པར་སྤྱོད་པར་འདོད་པ་ལ་ནི། འགྲོ་བ་འདི་དག་ཐམས་ཅད་དང་བདག་ལ་ཁྱད་པར་ཅུང་ཟད་ཀྱང་ཡོད་པ་མིན་ན་བདག་གི་སྡུག་བསྔལ་སེལ་ཅིང་བདེ་བ་སྒྲུབ་པའི་ཐབས་ལ་
བརྩོན་ལ། སེམས་ཅན་གཞན་རྣམས་ཀྱི་སྡུག་བསྔལ་སེལ་བ་དང། བདེ་བ་སྒྲུབ་པའི་ཐབས་ལ་མི་འཇུག་པར་ཡལ་བར་འདོར་བ་རྣམས་བདག་ལ་ཆགས་པས་སྒྲིབ་པའི་བློ་ཆེས་འཁྲུལ་པར་བརྩེ་བ་སྙིང་རྗེ་ཆེན་པོ་དང་ལྡན་པ་ཁྱེད་ཀྱིས་གཟིགས་

[047A]༄༅། །ནས་བདག་དང་གཞན་གྱི་སྡུག་བསྔལ་གཉིས་ལ་མི་འདོད་པ་དང། བདེ་བ་གཉིས་ལ་འདོད་པར་བལྟ་བ་མཉམ་པས་ན་བདག་དང་གཞན་མཉམ་པ་ཉིད་དུ་བལྟ་བའམ་མཐོང་བའི་བྱང་ཆུབ་ཀྱི་སེམས་བྱང་
ཆུབ་དོན་གཉེར་གྱི་སྔ་རོལ་ཐོག་མ་ཉིད་དུ་གོམས་པར་མཛད་པ་ཡིས། སེམས་ཅན་ཐམས་ཅད་མགོན་པོ་ཁྱོད་ཀྱིས་ཡལ་བར་མ་བོར་བར་བདག་གིས་བཟུང་བའི་སྒོ་ནས་དེ་རྣམས་ཀྱི་སྡུག་བསྔལ་སེལ་བ་དང་བདེ་བསྒྲུབས་པའི་ཐབས་ལ་བརྩོན་པར་
མཛད་དོ། །གཉིས་པ་ནི། སྤྱོད་འཇུག་ལས། འཇིག་རྟེན་བདེ་བ་ཇི་སྙེད་པ། །དེ་ཀུན་གཞན་བདེ་འདོད་ལས་བྱུང། །འཇིག་རྟེན་སྡུག་བསྔལ་ཇི་སྙེད་པ། །དེ་ཀུན་རང་བདེ་འདོད་ལས་བྱུང། །ཞེས་དང། བདག་བདེ་གཞན་གྱི་སྡུག་བསྔལ་དག་ཡང་དག་བརྗེ་བ་མ་
བྱས་ན། །སངས་རྒྱས་ཉིད་དུ་མི་འགྲུབ་ཅིང། །འཁོར་བ་ན་ཡང་བདེ་བ་མེད། །ཅེས་གསུངས་པ་ལྟར། །བདག་གི་གནས་སྐབས་ཀྱི་བདེ་བར་སྲེད་པའི་དབང་གིས་གཅེས་པར་འཇིན་པའི་ཐར་པ་དང་ཐམས་ཅད་མཁྱེན་པ་ཐོབ་བྱེད་ཀྱི་ཡང་དག་པའི་ལམ་གྱི་གེགས་ཡིན་པར་
མ་ཟད། འཁོར་བའི་གནས་སྐབས་ནའང་སྡུག་བསྔལ་སྣ་ཚོགས་སྐྱེད་བྱེད་ཡིན་ལ། སེམས་ཅན་གཞན་ཉིད་ལ་གཅེས་པར་འཛིན་པ་ནི་གནས་སྐབས་མཐར་ཐུག་གི་ཡོན་ཏན་ཇི་སྙེད་པ་ཀུན་གྱི་འབྱུང་གནས་སུ་གྱུར་པའི་གཏེར་ཡིན་པ་དེའི་ཕྱིར་རང་གཅེས་
འཛིན་གྱི་ཉེས་དམིགས་དང་གཞན་གཅེས་འཛིན་གྱི་ཕན་ཡོན་བསམས་པའི་སྒོ་ནས་ཁྱོད་ཀྱིས་གཞན་ཡལ་བར་དོར་བའི་ཚབ་ཏུ་བདག་ཡལ་བར་དོར་ཞིང་བདག་གཅེས་པར་བཟུང་བའི་ཚལ་ཏུ་གཞན་གཅེས་པར་བཟུང་བའི་བདག་དང་གཞན་གཉིས་བརྗེ་བའི་

[047B] །བདག་གཞན་མཉམ་པ་དང་བརྗེ་བ་འདི་གཉིས་ཀྱི་ཁྱད་པར་ནི་གོང་དུ་བཤད་པ་ལྟར་རང་རྒྱད་ཀྱི་སྡུག་བསྔལ་མི་འདོད་པ་དང་བདེ་བ་འདོད་པ་དང་འདྲ་བར་སེམས་ཅན་གཞན་
སྡུག་བསྔལ་བ་མི་འདོད་པ་དང་བདེ་བ་འདོད་པའི་བློ་དེ་ལ་བདག་གཞན་མཉམ་པའི་སེམས་ཞེས་བྱ་ཞིང། འདི་ཉིད་སྤྱོད་འཇུག་ལས། བདག་དང་གཞན་དུ་མཉམ་པ་ནི། །དང་པོ་ཉིད་དུ་འབད་དེ་བསྒོམ། །ཞེས་བྱང་ཆུབ་ཀྱི་སེམས་སྦྱོང་བའི་དང་པོ་ཉིད་དུ་བསྒོམ་པར་གསུངས་ལ། རང་གཅེས་འཛིན་གྱི་
ཉེས་དམིགས་དང། གཞང་གཅེས་འཛིན་གྱི་ཕན་ཡོན་བསྒོམས་པའི་སྒོ་ནས་རང་གཅེས་འཛིན་ཤུགས་ཆེ་ཆུང་དང། གཞན་གཅེས་འཛིན་གྱི་བློ་རྗེ་ཆེར་འཕེལ་ནས་བདག་ལ་གཞན་ལྟ་བུར་ཡལ་བར་དོར་ཞིང་གཞན་ལ་བདག་ཇི་ལྟ་བར་གཅེས་པའི་འཛིན་པའི་བློ་ནི་བདག་གཞན་བརྗེ་བའི་བྱང་ཆུབ་ཀྱི་
སེམས་ཡིན་ལ། བདག་གཞན་མཉམ་པ་དང་བརྗེ་བའི་སེམས་འདི་གོམས་པར་བྱས་པས་ཇོ་བོ་ཆེན་པོ་ནས་བརྒྱུད་པའི་རྒྱུ་འབྲས་མན་ངག་བདུན་གྱི་ནང་ཚན་མར་ཤེས་ནས་དྲིན་གཟོའི་བར་ལ་བློ་སྦྱངས་བ་དང་འདྲ་བར་སེམས་ཅན་གཞན་བདེ་བ་དང་འཕྲད་འདོད་ཀྱི་བྱམས་པ་དང་སྡུག་བསྔལ་དང་
འབྲལ་འདོད་ཀྱི་སྙིང་རྗེ་ཆེན་པོ་སྐྱེ་བའི་རྒྱུ་བྱེད་ཅིང། དེ་ལྟ་བུའི་བྱམས་སྙིང་རྗེ་སོགས་གཞན་དོན་དོན་གཉེར་གྱི་བློ་སྦྱོང་བསྔོན་དུ་བཏང་བས་གཞན་དོན་དུ་རྫོགས་བྱང་ཐོབ་འདོད་ཀྱི་འདོད་པ་དང་མཚུངས་ལྡན་གྱི་བྱང་ཆུབ་ཀྱི་སེམས་དངོས་སྐྱེད་པར་བྱེད་དོ། །གསུམ་པ་ནི། དེ་ལྟར་སེམས་ཅན་གཞན་རྣམས་སྡུག་
བསྔལ་མཐའ་དག་དང་བྲལ་བར་རང་ཉིད་ཀྱིས་བྱེད་འདོད་པའི་སྙིང་རྗེ་ཆེན་པོའི་མ་ཡིས་དང་པོར་བྱང་ཆུབ་ཀྱི་ལམ་དུ་ཞུགས་པའི་རྒྱུ་བྱས་ཤིང། ཞུགས་ནས་ཀྱང་ལམ་འོག་མར་མི་ལྟུང་ཞིང་ཚོགས་ལ་མ་ནས་བཟུང་སྟེ་སངས་རྒྱས་ཀྱི་སའི་བར་གྱིས་ལམ་གྱི་ཡོན་ཏན་མཐའ་དག་གོང་ནས་གོང་དུ་འཕེལ་བའི་ཐབས་བྱས་

[048A]༄༅། །བས། ལན་མང་དུ་ཐེག་ཆེན་ལམ་གྱི་ལུས་སྟོབས་རྫོགས་པར་སྐྱེད་བསྲིངས་ནས་བསྐྱངས་པའི་བཅོམ་ལྡན་འདས་ཁྱོད་སྤངས་པར་བརྟོགས་པ་ཕུན་ཚོགས་ཀྱི་ཡོན་ཏན་རྣམས་ཀྱི་མཐར་ཕྱིན་པ་སྟེ། དེ་ལས་གཞན་པའི་ཡོན་ཏན་གང་ཡང་ཐོབ་ཏུ་མེད་པའི་ཕ་རོལ་ཏུ་སོན་ཀྱང་ཉན་རང་ལྟར་འདུ་
བྱེད་ཀྱི་སྡུག་བསྔལ་ཉེ་བར་ཞི་བའི་བདེ་བས་ཐུགས་འཕྲོག་པར་གྱུར་པའམ། དེའི་དབང་དུ་སོང་ནས་གཞན་དོན་ལས་གཡལ་བར་ག་ལ་འགྱུར་ཏེ། རང་ཉིད་སྡུག་བསྔལ་དང་སྒྲིབ་པ་མཐའ་དག་ཟད་པའི་ཞིང་དེའི་དབྱིངས་ལས་མ་གཡོས་བཞིན་དུ་སྙིང་རྗེ་ཆེན་
པོ་དང་སྔོན་གྱི་སྨོན་ལམ་གྱི་དབང་གིས་སེམས་ཅན་ཐམས་ཅད་ལ་གང་ལ་གང་འདུལ་གྱི་གཞན་དོན་འཕྲིན་ལས་འབད་མེད་ལྷུན་གྲུབ་ཏུ་མཛད་པའི་ཐུགས་ཀྱི་གསང་བ་མི་ཟད་པ་རྒྱན་གྱི་འཁོར་ལོ་ལ་མངའ་བསྙེས་པའི་ཕྱིར་རོ། །གསུམ་པ་ལ་གསུམ། ཐུགས་
ཀྱི་ཡོན་ཏན་ཡིད་ལ་མི་འབྲལ་བར་སྨོན་པ། ཐུགས་ཀྱི་ཡོན་ཏན་ཐོབ་བར་སྨོན་པ། འཇམ་དབྱངས་ཀྱི་ཐུགས་འགྲུབ་པར་སྨོན་པའི། །དང་པོ་ནི། དཔེར་ན་འདབ་བཟང་དབང་པོ་མཁའ་ལྡིང་ལྷ་ཡི་ལམ་ནམ་མཁར་འཕུར་ནས་ཞུགས་པ་ན་ནམ་མཁའ་དེར་
གནས་འཆའ་བའང་མ་ཡིན་ལ། འཛིན་མ་སར་མི་ལྟུང་བའང་ཡིན་པ་དེ་ལྟར་ལས་ཉོན་གྱི་དབང་གིས་འཁོར་བར་ལྷུང་བའི་སྲིད་མཐའ་དང་གཞན་དོན་རྒྱུད་ཆད་པའི་ཞི་བའི་མཐར་མི་གནས་པའི་མཁྱེན་བརྩེ་གཉིས་དང་ལྡན་པའི་མགོན་པོ་འཇམ་དབྱངས་ཁྱོད་
ཐུགས་བསྟོད་བར་བྱས་པས་དགེ་བ་དེ་ཡིས་བདག་འཇམ་དབྱངས་ཀྱི་མཁྱེན་པ་དང་བརྩེ་བ་ཡིད་ལ་ནམ་ཡང་འབྲལ་བ་མེད་པར་ཤོག་ཅིག་གཉིས་པ་ནི། ཆོས་ཐམས་ཅད་བདེན་གྲུབ་ཏུ་འཛིན་པའི་རྟག་ལྟ་དང། ལས་འབྲས་ཀྱི་རྣམ་གཞག་རང་ལུགས་ལ་འཇོག་

[048B] འགྲོ་བ་ཀུན་རང་གི་བུ་ཡིད་དུ་སྡུག་པ་ལྟར་མཐོང་ནས། དེ་ཐམས་ཅད་ཀྱི་སྡུག་
བསྔལ་སེལ་འདོད་ཀྱི་སྙིང་རྗེ་གཉིས་ཡིད་ལ་འབད་རྩོལ་མེད་པར་བདེ་བླག་ཉིད་དུ་འགྲུབ་པར་གྱུར་ནས་ལུས་ཅན་མཐའ་དག་རང་གིས་ཇི་ལྟར་ཐོབ་པའི་ཐབས་ཤེས་ཟུང་དུ་འབྲེལ་བའི་ཐེག་པ་མཆོག་གི་ལམ་དེ་ལ་འཁྲིད་པར་ཤོག་ཅིག་གཞན་ཡང་ཆོས་ཀུན་གྱི་ཚིག་
དོན་གོམས་བྱང་མ་བྱས་པར་ཐོས་པ་ཙམ་གྱིས་མི་བརྗེད་པར་དྲན་པའི་གཟུངས་ཕུན་སུམ་ཚོགས་པ་དང། སེམས་ཅན་གྱིས་དྲི་བ་མི་འདྲ་བ་ཇི་ཙམ་ཞུས་པ་དེ་ཀུན་གྱི་ལན་ཇི་ལྟ་བ་བཞིན་དུ་ལྡོན་པ་ལ་བློ་གྲོས་ཐོགས་པ་མེད་པའི་སྤོངས་པ་མཆོག་མྱུར་དུ་བསྐྱེད་ནས་
ཆོས་ཀྱིས་འཕོངས་པའི་འགྲོ་བ་རྣམས་ལ་ལེགས་བཤད་ཀྱི་དགའ་སྟོན་རྒྱ་ཆེར་འགྱེད་པར་བདག་འགྱུར་བར་གྱུར་ཅིག་གསུམ་པ་ནི། ཁམས་དང་མོས་པ་དང་དབང་པོ་མི་འདྲ་བ་སྣ་ཚོགས་པའི་གདུལ་བྱའི་བསམ་པ་དང་ཁམས་ལ་སོགས་པ་ཇི་ལྟ་བ་བཞིན་དུ་
འགྲོ་བའི་དོན་བྱའོ་སྙམ་པ་ལ་སོགས་པའི་རྣམ་རྟོག་གང་གིས་ཀྱང་རྣམ་པར་མི་རྟོག་བཞིན་དུ་གདུལ་བྱ་དེ་ཀུན་གྱི་རེ་བ་མཐའ་དག་སྒོང་བ་ཡི། འཇམ་དབྱངས་ཐུགས་ཀྱི་དཔལ་གྱིས་དུས་མྱུར་དུ་བདག་གི་ཡིད་ལ་གནས་ནས་དཔེར་ན་སྟོན་ཟླ་དཀར་བས་གཡའ་
དག་པའི་ནམ་མཁར་ཤར་བའི་མཛེས་པ་ཇི་བཞིན་དུ་མི་ཤེས་པའི་མུན་སྟུག་མ་ལུས་པར་བསལ་ནས་ཤེས་བྱ་ཐམས་ཅད་ལ་རྣམ་འབྱེད་ཀྱི་སྣང་བ་ཆེར་རྒྱས་པར་བྱས་ཏེ་མཛེས་པར་གྱུར་ཅིག་རྗེ་བཙུན་འཇམ་དཔལ་དབྱངས་ལ་བསྟོད་པ་འཇམ་དབྱངས་མཉེས་

[049A]༄༅། །པར་བྱེད་པའི་བསྟོད་སྤྲིན་རྒྱ་མཚོ་ལས་ཐུགས་ལས་བསྟོད་པའི་སྐབས་ཏེ་གསུམ་པའི་རྣམ་པར་བཤད་བའོ། །གསུམ་པ་ལ་གཉིས། བསྟོད་པ་འདིས་འགྲོ་བ་ལ་ཕན་པར་སྨོན་པ་དང། བསྟན་བཅོས་མཛད་པ་པོ་གང་གིས་
བརྩམས་པ་སོགས་བཤད་པའོ། །དང་པོ་ནི། ཕྱོགས་མཚམས་བརྒྱད་དང་སྟེང་འོག་སྟེ་ཕྱོགས་བཅུའི་ཞིང་ཀུན་ན་བཞུས་པའི་མཐའ་ཡས་རྒྱལ་བས་རྒྱུན་ཆད་མེད་པར་རབ་ཏུ་བསྔགས་པར་མཛད་པ། མགོན་པོ་གང་གི་སྙན་པས་ས་འོགས་སྟེངས་བླའི་
འཇིག་རྟེན་གསུམ་མམ་འདོད་པ་དང་གཟུགས་དང་གཟུགས་མེད་པའི་འཇིག་རྟེན་གསུམ་མཐའ་དག་ལ་ཁྱབ་སྟེ་བཀང་བ་འཇམ་དཔལ་དབྱངས་ཞེས་མཚན་རབ་ཏུ་གྲགས་པ། གང་དེའི་སྐུ་གསུང་ཐུགས་ཀྱི་ཡོན་ཏན་རྒྱ་མཚོ་ལྟ་བུ་ལས་ཆུ་ཐིགས་ཙམ་
གྱི་ཆ་ཤས་ཅུང་ཟད་སྙན་ཚིག་གི་ལམ་ནས་དྲངས་ཏེ་གུས་པས་བརྗོད་པའི་བསྟོད་སྤྲིན་རྒྱ་མཚོ་འདི། སེམས་ཅན་གང་ཞིག་འཛིན་ཅིང་ཀློག་པ་ད་ཡི་ཡིད་ལ་འཇམ་དབྱངས་ཀྱི་བྱིན་རླབས་དང་མཁྱེན་རབ་མྱུར་དུ་འཇུག་པར་ཤོག་ཅིག་སྙན་གྲགས་འདོད་
གཟུགས་ན་དངོས་སུ་གྲག་ལ། གཟུགས་མེད་ན་སྒྲ་མེད་པས་དངོས་སུ་གྲག་པ་མེད་ཀྱང་སྔར་ཐོས་པའི་ས་བོན་དང་ལྡན་པ་ལ་དགོངས་ལ། བསྟོད་པའི་འདིའི་མཚན་གྱི་དོན་ནི། སྤྲིན་ནི་ཕུང་པོའི་མཚོགས་པའི་དོན་དང་རྒྱ་མཚོ་ནི་མང་བ་དང་རྒྱ་ཆེ་བའི་དོན་ཏོ། །
གཉིས་པ་ནི། ཅེས་རྗེ་བཙུན་འཇམ་དཔལ་དབྱངས་ལ་བསྟོད་པ་འཇམ་དབྱངས་མཉེས་པར་བྱེད་པའི་བསྟོད་སྤྲིན་རྒྱ་མཚོ་ཞེས་བྱ་བ་འདི་ནི་མང་དུ་ཐོས་པའི་རྒྱལ་ཁམས་པ་བློ་བཟང་གྲགས་པའི་དཔལ་གྱིས་གངས་ཅན་ཁྲོད་ཀྱི་གངས་རིའི་དབང་པོའི་དེ་གུང་

[049B] །ཞེས་པ་སྟེ་གང་བརྩམས་པའི་བསྟན་བཅོས་དང། གང་གིས་བརྩམས་བའི་བྱེད་པ་པོ་དང། གང་དུ་བརྩམས་པའི་གནས་དང། རྩོམ་པ་མཛད་དུས་ཀྱི་ཡི་གེ་པ་རྣམས་རིམ་
གྱིས་བསྟན་པའི་གནས་ལ་འོ་དེ་གུང་རྒྱལ་གྱི་ལྷ་ཆེན་འདི་གཉན་ཆེན་པོ་ཐང་ལྷ་སོགས་སྲིད་པའི་ལྷ་ཆེན་གཞན་གྱི་ཡབ་ཡིན་པའི་ལོ་རྒྱུས་མ་ཆིས་པས་དེ་ལ་དགོངས་ནས་ལྷ་ཆེན་དེ་གནས་པའི་གངས་རི་ལ་གངས་ཅན་ཁྲོད་ཀྱི་གངས་རིའི་དབང་པོ་ཞེས་
གཙོ་བོར་བསྔགས་པ་མཛད་པ་ཡིན་ནམ་སྙམ་ལ། ལྷ་ཞོལ་ཆེས་པ་ལས་སྒྲུབ་གནས་བྱེ་བྲག་པ་གང་ཡིན་གསལ་བ་མ་བྱུང་ཡང་ལྟ་བ་ཁྱད་པར་ཅན་བརྙེས་པའི་ཚུལ་བསྟན་པའི་ལྷ་སྡིངས་ཞེས་གྲགས་པ་དེ་ཉིད་ཡིན་ནམ་དཔྱད་པར་བྱ་ཞིང། སྡེ་སྣོད་
འཛིན་པ་བྷ་དྲ་པཱ་ལ་ནི་བཟང་སྐྱོང་སྟེ་རྗེ་བཙུན་འཇམ་དཔལ་དབྱངས་ཀྱིས་བྱ་བྲལ་དུ་བྱོན་པའི་ཚེ་འཁྲིད་པར་གནང་བའི་འཁོར་དག་པ་རྣམ་བརྒྱད་ཀྱི་ནང་ཚན་དབུས་པ་བཞིའི་གྲས་གནས་བརྟན་བཟང་སྐྱོང་ཞེས་ཡོད་པ་དེ་ཉིད་དོ། །དེ་ལྟར་རྒྱལ་བས་ཞལ་ནས་
གསུངས་པ་དང། འཕགས་པའི་ཡུལ་གྱི་པཎ་གྲུབ་ཆེན་པོ་དག་གིས་མཛད་པའི་བསྟོད་ཚོགས་བྱིན་རླབས་ཀྱི་ཚན་ཁ་ཤིན་ཏུ་ཆེ་བར་གྲགས་པ་རྣམས་དང། སྒྲོ་གང་ནས་ཀྱང་ཁྱད་པར་དབྱེ་བ་གཏན་མ་མཆིས་པའི་བསྟོད་པ་བྱིན་རླབས་ཅན་འདི་ཉིད་
མགོན་པོ་འཇམ་དབྱངས་རང་གིས་གསུངས་པ་དང་འདྲ་བར་མ་ཟད། རྗེ་ཉིད་ཀྱིས་ཀྱང་བསྟོད་པ་འདི་གང་གིས་འཛིན་པ་དང་ཀློག་པ་སོགས་ལ་འཇམ་དབྱངས་ཀྱི་བྱིན་རླབས་མྱུར་དུ་འཇུག་པར་སྨོན་པ་མཛད་པ་ནི་འབྲས་བུ་དེ་ཁོ་ན་ཉིད་དུ་འབྱིན་པ་གདོན་

[050A]༄༅། །མི་ཟབས་ན་མཆོག་ཐུན་མོང་གི་དངོས་གྲུབ་སྤྱི་དང་བྱ་བྲག་ཏུ་མཐའ་བྲལ་གྱི་གནས་ལུགས་དང་གསུང་རབ་ཀྱི་ཚིག་དོན་སོགས་ཤེས་བྱའི་གནས་ལ་བློ་གྲོས་ཀྱི་སྣང་བརྒྱས་བར་འདོད་བདག་གིས་མགོན་པོ་འཇམ་
དཔལ་དབྱངས་ལྷག་པའི་ལྷར་བསྟེན་ནས་འདི་ལྟ་བུའི་བསྟོད་པའི་སྒོ་ནས་རྩེ་གཅིག་ཏུ་གསོལ་བ་འདེབས་པ་སོགས་མཉེས་པའི་ཐབས་ལ་འབད་པར་བྱའོ། །འདིར་སྨྲས་པ། འོད་གསལ་མཐའ་དང་དབུས་མེད་རྣམ་དག་མཁར། །ཀུན་ཁྱབ་
དབྱར་རྔ་ཁོང་ནས་དལ་སྒྲོག་པའི། །སྤྲིན་དཀར་ལང་ཚོ་གསར་པ་ཇི་ལྟ་བའི། །འཇམ་མགོན་ཐུགས་གསུང་སྐུ་ཡི་གསང་བ་ཆེས། །མཐའ་ཀླས་འགྲོ་བའི་བློ་ཡིས་འདྲེན་བྱེད་ཡུལ། །སྒྱུ་འཕྲུལ་ཆེན་པོའི་མིག་འཕྲུལ་སྟོང་ཕྱེ་ནས། །འབྲས་བུ་བླ་མེད་བདེ་བའི་
རྩེ་དགའི་དཔྱིད། །སྙིང་ལ་སྐལ་བཟང་ཉིད་དུ་མ་སྦྱིན་སུ། །དེ་ཕྱིར་ལྷག་པའི་ལྷ་ཁྱོད་བྱིན་རླབས་ཆེར། །དངོས་གྲུབ་ཟེགས་མ་འབུམ་དུ་སྤྲོ་བ་ལ། །གཅིག་ཏུ་རེ་བ་འཆའ་བའི་ཙ་ཏ་ཀ། །བདག་ལ་བློ་གྲོས་འདོད་དགུས་ཚིམ་པར་མཛོད། །ཁྱད་པར་
མགོན་ཁྱོད་བསྟོད་དབྱངས་སྙན་པའི་སྒྲ། །ཚིག་གི་ཕུང་པོ་སྤྲིན་དུ་རབ་ཆགས་ཤིང། །ཟབ་རྒྱས་རྒྱ་མཚོའི་སྤུན་ཟླ་གསར་འཁྲུངས་པའི། །རྣམ་བཤད་ཇི་ལྟར་ནུས་བཞིན་བཀྲལ་བ་འདིས། །འཆད་རྩོད་རྩོམ་ལ་ཐོགས་མེད་བློ་གྲོས་དང། །ནམ་
ཡང་བརྗེད་ངས་སྦངས་པའི་ཚིག་དོན་གཟུངས། །ངག་ལ་དབང་ཕྱུག་བླ་མེད་སྤོངས་པ་སོགས། །འདོད་པའི་དངོས་གྲུབ་མྱུར་དུ་ཐོབ་པར་ཤོག་མ་རྣམས་སྡུག་བསྔལ་འབྲལ་འདོད་སྙིང་རྗེ་དང། །མཐའ་བྲལ་གནས་ལུགས་ཚུལ་བཞིན་རྟོགས་པ་

[050B] །སྒོ་གསུམ་ཡོན་ཏན་ཆ་རྫོགས་དེ་ཀུན་ཀྱང། །བསྟན་དང་འགྲོ་ལ་ཕན་པའི་རྒྱུར་གྱུར་ཅིག་མཁྱེན་པའི་གཏེར་ཆེན་བློ་བཟང་གྲགས་བསྟན་གྱི། །བཤད་སྒྲུབ་རྫོགས་ལྡན་བཞིན་དུ་གསལ་ནུས་ཤིང། །ཤེས་རབ་ཆེ་དང་གསལ་མྱུར་ཟབ་པ་ཡིས། །
དོན་གཉིས་སྒྲུབ་ལ་འཇམ་དབྱངས་འདྲ་བར་ཤོག་རྟག་ཏུ་རང་གཞན་འགྲོ་རྣམས་འཇམ་མགོན་ལྷས། །མཉེས་བཞིན་རྗེས་སུ་བཟུང་བའི་བཀའ་དྲིན་ལས། །མཁྱེན་བརྩེ་ནུས་གསུམ་འཕགས་པའི་རིགས་གསུམ་ལྷར། །སྐལ་པ་མཉམ་པའི་བདེ་དགའ་མྱུར་
འཐོབ་ཤོག་ཅེས་རྒྱལ་བ་ཐམས་ཅད་ཀྱི་ཡབ་གཅིག་མགོན་པོ་འཇམ་དཔལ་དབྱངས་ལ་བསྟོད་པ་བྱིན་རླབས་ཅན་འཇམ་དབྱངས་མཉེས་པར་བྱེད་པའི་བསྟོད་སྤྲིན་རྒྱ་མཚོ་ཞེས་བྱ་བའི་རྣམ་པར་འགྲེལ་པ་ཀུན་གསལ་ཤེས་རབ་འདོད་འཇོ་ཞེས་བྱ་བ་འདི་ནི་
གདན་ས་ཆེན་པོ་རི་བོ་དགའ་ལྡན་གྱི་བྱང་རྩེ་སློབ་དཔོན་ཟུར་པ་དགེ་བའི་བཤེས་གཉེན་བློ་བཟང་ངག་དབང་ལྷུན་གྲུབ་ཀྱིས། རྗེ་ཐམས་ཅད་མཁྱེན་པའི་བསྟོད་ཆེན་བཞི་ཀའི་འགྲེལ་པ་ཞིག་དགོས་ཞེས་སྔ་ཐོག་ནས་བསྐུལ་མ་ཡོད་པའི་ཐོག་ཉེ་ཆར་རྔ་
ཆེན་ཞེས་པ་ཆུ་ཁྱི་ལོ་་འཇམ་དབྱངས་གོང་མའི་གསེར་གྱི་རྒྱལ་ཁབ་ཆེན་པོར་མངགས་པའི་མཁན་ནང་གི་གདོང་ཕོ་བྲང་ནང་སྐོར་དུ་གནས་པའི་སྐུ་སྐྱེ་བཀྲ་ཤིས་དོན་གྲུབ་ཀྱིས་བསྟོད་སྤྲིན་རྒྱ་མཚོའི་ཊིཀྐ་ཚིག་དོན་གསལ་ཞིང་རྒྱ་བཞིག་དགོས་ཞེས་
བསྐུལ་མ་བྱུང་བའི་དོར་བ་ཤཱཀྱའི་དགེ་སློང་ཞྭ་སེར་ཅོད་པ་ན་འཆང་བའི་རིང་ལུགས་འཛིན་པ་བློ་བཟང་བསྐལ་བཟང་རྒྱ་མཚོ་འམ། མིང་གཞན་འཇམ་དབྱངས་སྒེག་པའི་ལང་ཚོ་དབྱངས་ཅན་དགྱེས་པའི་རྡོ་རྗེར་འབོད་པས་རང་བྱུང་འཕགས་པའི་གཞལ་མེད་

[051A]༄༅། །ཁང་གྲ་འཛིན་གཉིས་པར་འགོ་བརྩམས་བཤད་སྒྲུབ་བསྟན་པའི་འབྱུང་གནས་དཔལ་ལྡན་འབྲས་སྤུངས་ཆོས་ཀྱི་སྡེ་ཆེན་པོའི་གཟིམས་ཁང་དགའ་ལྡན་ཕོ་བྲང་གི་ཡང་རྩེའི་གཟིམས་ཆུང་དགའ་ལྡན་སྣང་
གསལ་དུ་རྫོགས་པར་སྦྱར་བའི་ཡི་གེ་པ་ནི། རིག་གནས་དུ་མའི་འཕྲེང་བ་འཛིན་པ་སློབ་དཔོན་ཞ་ལུ་མཁན་པོ་ངག་དབང་ཡོན་ཏན་འབྱུང་གནས་ཀྱིས་བགྱིས་པ་ཛ་ཡནྟུ།། །།

[051B][BP]





