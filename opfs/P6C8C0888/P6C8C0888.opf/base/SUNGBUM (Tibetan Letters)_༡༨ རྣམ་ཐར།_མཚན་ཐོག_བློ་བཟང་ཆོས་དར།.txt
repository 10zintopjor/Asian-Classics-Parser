
[001A]༄༅། །མཁས་བཙུན་བཟང་པོའི་བདག་ཉིད་སྒོ་མང་མཁན་རིན་པོ་ཆེ་བློ་བཟང་ཆོས་དར་བའི་ཞལ་སྔ་ནས་ཀྱི་རྟོགས་པ་བརྗོད་པ་གཟུར་གནས་མཁས་པའི་དགའ་སྟོན་ཞེས་བྱ་བ་བཞུགས་སོ་

[001B] །ཀུན་ཏུ་བཟང་པོའི་འོད་ཀྱི་གདེངས་ཀ་ཡིས། །ཀུན་རྨོངས་མུན་པ་བཅོམ་སྟེ་ཤེས་བྱའི་ཁྱོན། །ཀུན་ལ་བློ་གྲོས་མཆོག་སྟེར་འཇམ་མགོན་ལྷས། །ཀུན་མཁྱེན་མཐོབ་དེ་སྲིད་མགོན་
མཛོད་ཅིག་བློ་གྲོས་དྲི་མེད་མཁྱེན་པའི་དཀྱིལ་འཁོར་རྒྱས་།བཟང་པོའི་ཐུགས་བསྐྱེད་རི་དྭགས་མཚན་མས་མཛེས། །ཆོས་ཀྱི་དཔལ་འབྱོར་མི་ཟད་ཆུ་བོའི་གཏེར། །དར་ཞིང་རྒྱས་མཛད་ཀུནྡའི་གཉེན་ཁྱོད་རྒྱལ་
ཚུལ་ལྡན་མང་ཐོཾས་གནས་བརྟན་འདུལ་བ་འཛིན། །རྒྱ་ཆེན་ལྷག་བསམ་རྨད་བྱུང་སེམས་དཔའ་ཆེ། །རྡོ་རྗེའི་རྣལ་འབྱོར་ལ་གནས་རིག་སྔགས་འཆང། །གསུམ་ལྡན་རྡོ་རྗེ་འཛིན་ཁྱོད་པ་སྔགས་པར་འོས་།དེང་དུས་
འདོད་ཡོན་མྱོས་འགྱུར་དབྱེ་དང་བཅས་པས་རབ་སྨྱོས་ཏེ། །སྤྱོད་པའི་གོ་མ་སྟབས་རྩིང་པོས་ཐུབ་བསྟན་བད་ཚལ་འཇོམས་བྱེད་ཀྱང་།སྐལ་དམན་བུང་བས་བསྐོར་སླད་རིགས་མཐུན་རྨོངས་པའི་སྐྱེ་བོ་རྣམས། །ཕན་

[002A]༄༅། །བདེའི་དགའ་ཚལ་རྒྱན་དུ་བསྔགས་པའི་མུ་ཅོར་སྒྲོགས་བྱེད་ན། །རིན་ཆེན་སེམས་ཀྱི་རྩ་བརྟན་རྒྱལ་སྲས་སྤྱོད་པའི་ཡལ་འདབ་རྫོགས། །ལེགས་བཤད་མེ་ཏོག་རབ་རྒྱས་བསླབ་
གསུམ་འབྲས་བུའི་ཁུར་གྱིས་བརྗིད། །མཁས་གྲུབ་རྐང་འཐུང་ཁྲོད་ན་ཆེར་འཕགས་བཤེས་གཉེན་དཔག་བསམ་ལྗོན། །གྲགས་པའི་དྲི་ངད་ལྡང་ཨ་མཐུན་པའི་བསེར་བུ་ཅིས་མི་སྤྲོ། །མང་དུ་གསན་པས་
རྨོངས་པའི་དགྲ་ལས་རྒྱལ། །ཚུལ་བཞིན་སྒྲུབ་པས་རྟོགས་པའི་བཙན་ས་ཟིན། །རྣམ་དཔྱོད་དཔུང་པས་བསྟན་པའི་རུ་མཚོན་བསྒྲེངས། །འདི་དག་ངོ་མཚར་གཏམ་གྱི་ས་བོན་ཡིན། །ཡ་རབས་དམ་པའི་ལུགས་
སྲོལ་ཤེས་འདོད་ཅིང། །རྒྱལ་སྲས་སྤྱོད་པའི་རྗེས་སུ་སློབ་འདོད་ལ། །ཡི་རང་གོམས་པས་དགེ་ཚོགས་སྤེལ་འདོད་པ། །དེ་དག་དགའ་དང་དད་པའི་ཡིད་ཀྱིས་ཉོན། །དེའང་ཕུན་སུམ་ཚོགས་པའི་ཐུགས་

[002B]རྣམ་པར་དག་པའི་ཚུལ་ཁྲིམས་ཀྱི་ཆུ་གཏེར་ཆེན་པོ་ཡོངས་སུ་འཁྱིལ་བའི་ཀློང་ན། རྒྱ་ཆེན་སྡེ་སྣོད་གསུམ་གྱི་དགོངས་དོན་ཐོས་བསམ་སྒོམ་པའི་བང་རིམ་མངོན་པར་མཐོ་
ཞིང། གསང་ཆེན་རྒྱུད་སྡེ་རྣམ་བཞིའི་ལྕོག་གིས་ཉེ་བར་མཛེས་པའི་བཤེས་གཉེན་རི་ཡི་དབང་པོ་སྒོ་མང་མཁན་རིན་པོ་ཆེ་བློ་བཟང་ཆོས་དར་བའི་ཞལ་སྔ་ནས་ཀྱི་རྣམ་པར་ཐར་པ་རགས་པ་ཙམ་ཞིག་གཏམ་དུ་གླེང་བ་ལ་
ཐོག་མར་གང་དུ་སྐྱེ་བ་བཞེས་པའི་ཡུལ་ཁ་བ་ཅན་གྱི་ལྗངས་མདོ་ཁམས་སྨད་ཀྱི་ཕྱོགས་འདི་ཉིད་འཛམ་བུ་གླིང་གི་ཕྱོགས་ཆ་ཇི་ལྟ་ཞིག་ཏུ་གཏོགས་ཚུལ་ཟུར་ཙམ་བསྙད་ན། འབྲོམ་སྟོན་རྒྱལ་བའི་འབྱུང་གནས་ཀྱིས་ཇོ་བོ་སྦྱན་
འདྲེན་པའི་དོན་དུ་བོད་སྟོན་རྣམས་ལ་འཕྲིན་དུ་སྤྲིངས་པ་ལས་ཤིང་རྟའི་དབྱིབས་འདྲ་འམ་གླིང་གི་བྱེ་བྲག་བརྗིད་ལྡན་གངས་རིའི་བྱང། །ཁ་བ་ཅན་ཞེས་མིང་གྲགས་པ། །བོད་ཅེས་བྱ་བ་གནས་པའི་ཕྱིར། །ཞེས་པ་
ལྟར་འཛམ་གླིང་སྤྱིའི་དབྱིབས་ནི་རྒྱ་གར་གྱི་ཤིང་རྟ་རྟ་གླངས་སོགས་ལ་འགྲེལ་བའི་ཕྱོགས་ཕྲ་ཞིང། འཁོར་ལོ་བརྟེན་པའི་ཕྱོགས་ཞིང་ཆེ་བ་ཞིག་ཡོད་པས་དེ་ལ་དཔེ་སྦྱར་བ་ཡིན་ཞིང་སོགས་པའི་དབྱིབས་ལྟ་བུར་ཡང་
བཤད་དེ། མཛོད་ལས། འཛམ་བུའི་གླིང་དེ་ངོས་གསུམ་ལ། །སྟོང་ཕྲག་གཉིས་སོ་ཤིང་རྟའི་དབྱིབས། །གཅིག་ལ་དཔག་ཚད་ཕྱེད་དང་བཞི། །ཞེས་པ་བཞིན་ནོ། །ཞེང་ཆུང་བའི་ངོས་གང་ལ་སྟོན་པའང་ད་ལྟ་

[003A]༄༅། །བྲིས་པ་ཕལ་ཆེར་ནང་དུ་རི་རབ་ངོས་ལ་བསྟན་ཡོད་ཀྱང། ཁང་བུ་བརྩེགས་པའི་མདོ་དང། རྨད་དུ་བྱུང་བའི་ཆོས་ཀྱི་རྣམ་གྲངས། རྡོ་འཕང་བའི་མདོ་སོགས་ལས་བྱང་ངོས་ཆེ་བར་
གསུངས་ཤིང། དབུས་ཀྱི་རི་རྒྱལ་ལྷུན་པོ་ནི། །གླིང་བཞི་ཀུན་གྱི་བྱང་ནའོ། །ཞེས་པ་ལྟར་གླིང་གང་ཡིན་ཀྱང་རང་གི་བྱང་རི་རབ་ལ་སྟོན་དགོས་པ་ཉི་མའི་འཆར་ཚུལ་གྱི་དབང་གིས་ཡིན་ནོ་།དེར་མ་ཟད་ལོ་རྒྱུས་སོགས་ལ་
བརྟགས་ནའང་གླིང་ཕྲན་མང་པོ་དང་ཁ་ད་ཉེ་ཚུལ་གྱིས་ལྷོ་ངོས་རྒྱ་མི་ཆེ་བ་དང། བྱང་ཕྱོགས་ན་ཤམ་བྷ་ལ་སོགས་ཡུལ་རྒྱ་ཆེན་པོ་ཕན་ཚུན་གཅིག་གཅིག་གི་མིང་མཐོས་པའང་མང་པོ་ཡོད་པས་ཤེས་ནུས་སོ། །དེས་ན་ཡུལ་གྱི་
དངུས་རྡོ་རྗེ་གདན་ནས་བྱང་ཕྱོགས་སུ་དཔག་ཚད་དྲུག་ཅུ་ཙམ་ནས་བོད་ཀྱི་སྡེ་ཟིན་ཅིང། དེ་ལ་ནང་གསེས་ཀྱིས་སྟོད་སྨད་པར་གསུམ་དུ་ཕྱེ་ན། སྟོད་མངའ་རིས་སྐོར་གསུམ་ནི། སྤུ་རང། མང་ཡུལ། ཟངས་དཀར་གསུམ་
སྐོར་གཅིག་བཆི་མ། བྲུ་ཤ། སྦ་ཏི་གསུམ་སྐོར་གཅིག་ཟང་ཞུང་ཁྲི་ཏེ་སྟོད་སྨད་གསུམ་སྐོར་གཅིག་ཏུ་བྱེད། པར་དབུས་གཙང་རུ་བཞི་ནི། སྔར་དབུས་ལ། དབུ་རུ། གཡོ་རུ་གཉིས། གཙང་ལ་གཡས་རུ་
རུ་ལག་གཉིས་ཟེར་ཡང། ཆོས་རྒྱལ་ཀཽ་ཤི་ཧན་གྱིས་ཁྲི་སྐོར་བཅུ་གསུམ་དབང་དུ་བསྡུས་ཏེ་རྒྱལ་དབང་རིན་པོ་ཆེར་ཕུལ་ཕྱིན་ལ་གཡས་རུ། གཡོན་རུ། སྤུས་རུ། གུང་རུ་བཞིར་བྱེད་དོ། །སྨད་མདོ་ཁམས་སྒང་དྲུག་

[003B]༄༅། །ནི། ཟལ་མོ་སྒང། ཚ་བ་སྒང། སྨང་ཁམ་སྒང། སྤོ་འབོར་སྒང། དམར་རྫ་སྒང། མི་ཉག་རབ་སྒང་དང་དྲུག་གོ་དེ་དག་ལ་བོད་ཆོལ་ཁ་གསུམ་དུའང་གྲགས་ཏེ། མངའ་རིས་གུང་ཐང་ནས་སོག་ལ་སྐྱ་བོ་ཡན་དབུས་གཙང་ཆོས་ཀྱི་ཆོལ་ཁ། དེ་
ནས་རྨ་ཆུ་ཁུག་པ་མདོ་སྟོད་མིའི་ཆོལ་ཁ། དེ་ནས་རྒྱའི་མཆོད་རྟེན་དཀར་པོ་ཡན་མདོ་སྨད་རྟའི་ཆོལ་ཁར་བྱེད་དོ། །འདི་ཐམས་ཅད་ཟམ་ཏོག་བཀོད་པ་སོགས་མདོ་སྡེ་དུ་མར་སྤྱན་རས་གཟིགས་ཀྱི་འདུལ་ཞིང་ཁ་བ་ཅན་གྱི་རྒྱལ་ཁམས་ཞེས་གསུངས་
པ་དེ་ཡིན་པས། འགའ་ཞིག་དབུས་གཙང་ཁོ་ན་དེར་ངོས་འཛིན་པ་ནི་རྨོངས་ཞེན་གྱི་གཏམ་ཡིན་ཏེ། གངས་ཅན་མ་ཁ་བ་ཅན་ཞེས་འདོགས་པའི་རྩ་བ་བོད་སྐྱོབས་པའི་གངས་ཆེན་བརྒྱད་དུ་གྲགས་ཤིང་དེའང་རྗེ་བླ་མས། གངས་ཅན་ཁྲོད་ཀྱི་
གངས་རིའི་དབང་པོ་ཞེས་གསུངས་པ་ལྟར། གངས་རིའི་རྒྱལ་པོའོ་དེ་གུང་རྒྱལ། གངས་རིའི་དམག་དཔོན་སྦོ་མར། གངས་རིའི་བློན་པོ་ཐང་ལྷ་སོགས་སུ་བཤད་པ་ལྟར་ཡིན་པས། རྨ་ཆེན་གངས་ཀྱི་གཙོ་བོ་ཞིག་ཏུ་བྱེད་ན་མདོ་སྨད་གངས་ཅན་དུ་
མི་བྱེད་པའི་ཐབས་མེད་དོ། །འདི་དག་གནས་ཀྱི་ཁྱད་ཆོས་གཙོ་བོ་ཡིན་པས། རྒྱ་བལ་གྱི་རྒྱལ་པོ་སོ་སོའི་བསྔགས་པ་བརྗོད་ཚུལ་རྒྱལ་པོ་བཀའ་འབུམ་ལས། བོད་ཅེས་བྱ་བ་ཁྱད་པར་འཕགས་པའི་ཡུལ། །ས་མཐོ་རི་གཙང་གངས་རི་གཉན་གྱི་མགུལ་
ཞེས་དང། གངས་རི་རང་བྱུང་མཆོད་རྟེན་ཡ་མཚན་ཅན། །ཞེས་གསུངས་ཏེ། བཀའ་གདམས་གླེགས་བམ་ལས་ཀྱང། གངས་དཀར་པོ་ཤེལ་གྱི་མཆོད་རྟེན་ཡོད། །ཅེས་བྱུང་བ་དེ་ཀུན་མཁྱེན་འཇམ་དབྱངས་བཞད་པས་དགོན་འདིའི་ལུང་བསྟན་

[004A]༄༅། །དུ་འགྲེལ་སྐབས་རྨ་ཆེན་གྱི་གངས་ལ་ངོས་བཟུང་བ་ལྟར། སྐྱབས་མགོན་རྡོ་རྗེ་འཆང་ནས་དགོན་འདིར་རྨ་ཆེན་གཙོ་བོར་བསྟེན་པ་དང། ཀློང་རྡོལ་གྲུབ་དབང་རིན་པོ་ཆེས་རྨ་ཆེན་འདི་ལ་ལྷག་ཏུ་འཁོར་ཚལ་
གསུངས་བ་གུང་བསྒྲིག་རྒྱུ་མང་ངོ། །དེར་མ་ཟད་མདོ་ཁམས་ནི་སྔོན་ཆོས་རྒྱལ་གྱི་དུས་རྒྱ་བོད་ཀྱི་སོ་མཚམས་སོགས་སུ་བཞག་པ་ལས་མཆེད་པ་ཡིན་པས་སྐད་རིགས་ལའང་བརྡ་སྙིང་མ་འགྱུར་བ་མང་ཞིང། དེའི་རྒྱུ་མཚན་གྱིས་དབུས་གཙང་ལ་
བོད་དང། མདོ་ཁམས་ལ་བོད་ཆེན་པོར་གྲགས་པ་ཙམ་ལས་དོན་འདྲ་བ། དཔེར་ན་འཇམ་དཔལ་རྩ་རྒྱུད་ལས། རྒྱ་དང་རྒྱ་ནི་ཆེ་ཉིད་ན། །ཞེས་རྒྱ་ནག་ཆེན་པོ་རྒྱ་ནག་ལས་ལོགས་སུ་གསུངས་ཀྱང་ཟན་ཤིའི་བྱང་ཕྱོགས་ཀྱི་རྒྱུད་ལ་རྒྱ་ནག་དང་
མན་ཇིང་སོགས་ལྷོ་རྒྱུད་ལ་རྒྱ་ནག་ཆེན་པོར་འཇོག་པས་གཉི་ག་རྒྱ་ནག་ཏུ་འདྲ་བ་བཞིན་ནོ། །འདི་ལ་དགོངས་ནས་ལྷ་མོ་དྲི་མ་མེད་པས་ཞུས་པ་དང། ཤེར་ཕྱིན་གྱི་མདོའི་ཡུལ་དཔྱད་པའི་ཡོན་ཏན་གྱི་སྐབས་སོགས་སུ། བསྟན་པ་བྱང་ནས་བྱང་དུ་
དར་བར་འགྱུར་རོ། །ཞེས་བྱང་ཕྱོགས་ཁ་བ་ཅན་གྱི་ལྗོངས་འདི་ལ་ནང་གསེས་ཀྱིས་ཆ་གཉིས་སུ་ཕྱེ་བའི་གཅིག་ནས་གཅིག་ཏུ་དར་ཚུལ་ལུང་བསྟན་པ་ཡིན་ཏེ། རྒྱ་གར་དབུས་ནས་བྱང་དུ་དཔག་ཚད་བརྒྱ་བརྒལ་བ་ནས་སྐྱ་ཡོད་ཅིང། དེ་ནས་བྱང་དུ་
དཔག་ཚད་བརྒྱ་ལྷག་བརྒལ་ཚེ་མདོ་སྨད་ཀྱི་སྣེ་ཟིན་པས་ཀྱང་ཤེས་ནུས་སོ། །དེར་མ་ཟད་ཁྲོ་ཕུ་ལོ་ཙཱ་བས་པཎ་ཆེན་འཀྱ་ཤྲཱི་སྤྱན་འདྲེན་སྐབས་ཕུལ་བའི་ཞུ་ཡིག་ལས། མག་དྷ་སོགས་རིག་འབྱུང་གནས་ན་སྡིག་ཏོ་ཡིས། །དམག་ཚོགས་ཀྱིས་བཅོམ་ཨོ་

[004B] །ལོག་སྤྱོད་ཀྱིས་ཁེངས་དེང་སང་བསྟན་སྲོག་ལེགས་གནས་ནི། །བོད་ཡུལ་འདིར་ཟད་སྐྱེས་ཆེན་བྱང་ཕྱོགས་ཞབས་བསྐྱོད་ཞུ། །ཞེས་བསྐབས་དེར་རྒྱལ་བ་ལན་པཎྚི་ཏ་ཆེན་པོ་དུ་མ་ཡོད་ལ་བསྟན་པའི་འབྱུང་ཁུངས་སུ་རྩི་དུས་ཡིན་ཀྱང། །
བསྟན་པ་བྱང་དུ་འཕེ་བའི་རྟེན་འབྲེལ་གྱིས་ལྗོན་ཤིང་ཡར་སྐྱེ་བཞིན་འཕེལ་སྐྱེད་བོད་ཆེ་བར་གསུངས་པ་བཞིན། དེ་སྐབས་དབུས་གཙང་དུའང་གྲྭ་རྒྱུན་གྱི་ཁྲོད་ནས་མཁས་པའི་ཐོག་མདོ་སྨད་ཆེ་བར་ཡོད་འདུག་ལ། དེང་སངས་འདི་ལས་ཀྱང་ཆོས་ཀྱི་དོན་གཉེར་
དང་རྣམ་གྲངས་ལ་བློ་རྣོ་བ་སོགས་སྨད་ཕྱོགས་དྲག་པར་འདུག་པ་རྟེན་འབྲེལ་གྱི་ཆེ་བར་མངོན། དེ་ལྟར་ཐུབ་བསྟན་དབྱར་གྱི་ལང་ཚོ་དར་བའི་དུས་སྟོན་གསར་དུ་ངོམས་བ་མདོ་སྨད་ས་ཡི་ཐིག་ལེ་དེ་ལའང་རྒྱ་གར་ཆུ་བོ་གངྒཱ་གཉིས་པ་ཡན་ལག་བརྒྱད་
དང་ལྡན་པའི་ཀླུང་ཆེན་རྨ་ཆུས་བགོས་ཏེ་ལྷོ་རྒྱུད་དང་བྱང་རྒྱུད་གཉིས་སུ་ཡོད་པ་ལས་ལྷོ་རྒྱུད། ལུང་པའི་མདའ་ཀླུང་ཆེན་དེ་ལ་གཏད་ཅིང། ཕུ་ཤར་ལྷོར་བལྟ་བའི་བོད་སྡེ་མང་དུ་ཡོད་པ་ལས་མ་ནང་ཚོ་ལྔར་གྲགས་པའི་ཡ་གྱལ་ཀ་རིང་ཞེས་པ། ལུང་
པའི་སྐེད་ན་ཀེར་པངས་ཀྱི་རྡོ་ཤ་བ་ལྟ་བུ་ཞིག་ཡོད་པ་ལས་བཏགས་པ་ཡིན་ཞིང། ལོ་རྒྱུས་ལ་ལར་འདི་འདྲ་ལ་དངོས་གྲུབ་ཀྱི་རྟགས་མཚན་དུ་བཤད་པའང་ཡོད། ཆུ་ཤིང་འཛོམ་ཞིང་ཡོ་ཏོག་སྨིན་པ། ཕུན་འབྲོག་གི་རྩྭ་སའང་ཡོད་པས། ཁངས་ཞིངས་ས་
ཡི་དགེ་འཐུང་ཆུ་ཞིང་ཆུ་ཆུ་ཡི་དགེ་གམ་འབྲོག་རྒྱང་འབྲོག་འབྲོག་གི་དགེ། ཁང་ཤིང་བུད་ཤིང་ཤིང་གི་དགེ་ཁང་རྡོ་ཐབ་རྡོ་རྡོ་ཡི་དགེ་ཞེས་པ་ལྟར་གྱིས་དགེ་བཅུ་ཚང་བ་ཞིག་གོ་ཡུལ་མི་རྣམས་གཡོ་སྒྱུ་མེད་པ་མ་བཅོས་པའི་རང་བཞིན་དྲང་པོ་

[005A]༄༅། །ཅན། རྐུན་ཇག་སོགས་སྤྱོད་པ་ངན་པའི་མིག་ལྟོས་མི་བྱེད་ཅིང་དཀོན་མཆོག་ལ་དད་བ། ཕལ་ཆེར་གཟུགས་བྱད་བཟང་ཞིང་སྨྲ་སྒོ་ཡངས་པ་སོགས་ཆོས་སྒྲུབ་པའི་རྟེན་དུ་འོས་པ་ཤས་ཆེ་ལ་དེའི་ནང་ནས་
དཔལ་འབུམ་བྱ་བ་དམ་པ་འདིའི་ཡབ་ཡིན་ཞིང། ཡུམ་ནི་དཔལ་མོ་མཁར་ཞེས་བླ་མ་དཀོན་མཆོག་ལ་གུས་པ། །དབུལ་སྤྲང་སོགས་ལ་སྙིང་བརྩེ་བ་ཞིག་སྟེ། མི་ཚང་འདི་འདུལ་བ་ལུང་ལས། ཧ་ཅང་ཕྱུག་པོའི་ཁྱིམ་དང་ནི། །དབུལ་པོའི་ཁྱིམ་དུ་མི་སྐྱེ་
བར། །བར་མའི་ཁྱིམ་དུ་སྐྱེ་འགྱུར་ཞིང། །རྟག་ཏུ་རབ་བྱུང་ཐོབ་པར་ཤོག་ཅེས་བསྔགས་པ་ལྟར་མཐའ་གཉིས་སུམ་ལྷུང་བ་ཞིག་གོ་ཡབ་ཡུམ་དེ་གཉིས་ཀྱི་སྲས་སུ་རབ་འབྱུང་བཅུ་གཉིས་པའི་བགྲང་བྱ་ཞེ་དྲུག་པ། སྟོད་འགྲེལ་ལྟར་ན་ཡོངས་འཛིན་
ཏེ་སཾ་སྐྲྀ་ཏཱི་སྐད་དུ་པ་རིདྷཱ་རི། ཙི་ནའི་སྐད་དུ་ཤིན་ཙི་དབང་ཐང་བསྟུན་བ་ཆུ་ཕོ་བྱི་བའི་ལོར་དགེ་མཚན་གྱི་ལྟས་དང་བཅས་ཏེ་བལྟམས། དེའི་སྔ་ལོ་སོགས་ཚའི་རྩིས་པ་ལ་རྩིས་བྱེད་དུ་བཅུག་པར། སང་ཕོད་བུ་ཞིག་སྐྱེ་བས་དེ་རབ་འབྱུང་བྱས་ན་དགོན་སྡེ་
མང་པོའི་བླ་མ་དང། ཁྱིམ་པ་བྱས་ན་གྲོང་སྡེ་མང་པོའི་དཔོན་པོ་བྱེད་པའི་བསོད་ནམས་ཅན་ཞིག་ཡིན། དེའི་སྐུ་རིམ་ལ་གསེར་གྱི་སྐ་རགས་བྱས་པའི་དངུལ་གྱི་གཟུངས་འདུས་ཤིག་འབྲི་དགོས་ཞེས་བཤད་འདུག་པ་ནི། སྔོན་གཞོན་ནུ་དོན་གྲུབ་སྐུ་
བལྟམས་པའི་ཚེ་མཚན་མཁན་སྔ་མས་ཁྱིམ་ན་གནས་ཚེ་འཁོར་སྒྱུར་དང། རབ་ཏུ་བྱུང་ཚེ་སངས་རྒྱས་སུ་འགྱུར་བར་ལུང་བསྟན་ལ། ཕྱི་མས་རྩོད་དུས་འཁོར་སྒྱུར་མི་འབྱུང་བས་སངས་རྒྱས་སུ་འགྱུར་བར་བཤད་པ་བཞིན་མདོ་དབུས་སུ་དགེ་འདུན་གྱི་

[005B]ངོ། །དེར་མ་ཟད་རིམ་གྲོ་འབབ་ཚལ་ཡང། ཕྱྭ་གཡང་སེལ་གསུམ་ལྟ་བུ་ཞི་བའི་དཀར་བཅོས། མནན་བསྲེག་འཕང་གསུམ་ལྟ་བུ་དྲག་པོའི་རིམ་གྲོ་གྲོང་པ་ལ་བྲིན་བདེ་འདྲ་ཞི་གམ་བབས་པར། རྒྱལ་བའི་
བཀའ་དྲི་མ་མེད་པ་སྒྲུབ་ཚུལ་བབས་པ་ནི་སྐུ་ཚེ་འདིའི་བཞེད་དོན་མཐའ་དག་ཆོས་དང་མཐུན་པར་འགྲུབ་པའི་རྟེན་འབྲེལ་གྱི་མགོ་ཚུགས་པར་སྣང། དེ་རྗེས་ཡབ་ཆེར་མ་འགྱང་བར་འདས་ཏེ་ཡུམ་གྱིས་བསྐྱངས། ཁམས་མི་བདེ་བ་སོགས་ཅི་ཡང་མེད་ཅིང་
མཚོ་ནང་གི་པདྨ་བཞིན་སྐྱེད་ཆེ་བས་ཤིན་ཏུ་གསོ་སླབ་བ་བྱུང། ཅུང་ཟད་ནར་སོན་ཏེ་བྱིས་པ་རྣམས་དང་ལྷན་ཅིག་རྩེ་བའི་དུས་ནའང་ཟླ་བོ་རྣམས་འཕྱོང་རྒྱུག་འར་འུར་ཙིཙམ་བྱས་ཀྱང་རྟོག་དཔྱོད་མི་གཏོང་བར་དེའི་རྗེས་སུ་མི་འགྲོ་བ་དང། རྩོད་མོའང་དུ་ངན་སྤྱོད་
ཀྱི་རིགས་མི་བྱེད་པ་རྒན་པོའི་སྤྱོད་པ་ལྟ་བུ་ཀུན་གྱི་ཡིད་དུ་འོང་བཞིག་ཡོད་པར་སྣང་ངོ། །ཀཻ་ལ་ཤས་མཚན་བསིལ་ལྗོངས་མདོ་ཁམས་སྨད། །ཀ་རིང་ཞེས་གྲགས་ས་ཡི་ཐིག་ལེ་རུ། །ཀུ་མུད་ཚལ་དུ་ཟླ་ཟེར་འཕོས་པ་བཞིན། །ཀུན་བཟང་དགེ་བའི་
ལྟས་དང་བཅས་ཏེ་བལྟམས། །ན་ཚོད་པདྨའི་མྱུ་གུ་ཆེས་ཕྲ་ཡང། །ནེའུ་ལྡང་བག་མེད་དབྱིས་བའི་ཚོགས་ཀྱི་ནང། །ནོར་འཁྲུལ་ཉེས་སྤྱོད་དྲི་མའི་འདབ་རྫས་ཀྱིས་ཁྭ་ནམ་ཡང་མ་སྦགས་སྔོན་གོམས་མཐུ་དེ་རྨད། །སྐབས་ཤིག་ནས་ཨ་ཁུ་བླ་མ་ངག་དབང་དོན་
གྲུབ་ཀྱི་དྲུང་དུ་ཀློག་བསླབ་པར་ཐོད་རྒལ་བྱས་ནས་མི་འགྲོ་བར་ཕྲལ་ཀློག་སྦྱར་ཀློག་སོགས་རིམ་པ་བཞིན་ནན་ཏན་གྱིས་དལ་བུས་ཞིབ་མོར་སློབ་ཅིང། གང་ཤེས་པ་དེ་ནམ་ཡང་མི་བརྗེད་པར་བྱས་ཏེ་ཡིད་ལ་འཇག་པས་སློབ་མཁན་ལའང་དཀའ་ཚེགས་

[006A]༄༅། །མེད་ཅིང་ཤིན་ཏུ་མགུ་བ་བྱུང་སྟེ། གྲོག་མཁར་དང་སྦྲང་རྩི་ལྟར་ཡོན་ཏན་གསོག་ཚུལ་མནོང་པའི་ཉེར་བསྡོགས་དང་པོར་བརྩམ་མོ། །དེ་ནས་བློ་བཟང་དར་རྒྱས་ཞེས་པ་མང་ཐོས་ཚུལ་ལྡན་མཁན་པོར་འོས་བཞིག་གི་
དྲུང་ནས་རབ་ཏུ་བྱུང་བའི་ཚུལ་ཁྲིམས་ཡང་དག་བླངས་ཏེ་ངུར་སྨྲིག་གི་རྒྱལ་མཚན་འཆང་ཞིང་མཚན་བློ་བཟང་ཆོས་དར་ཞེས་བཏགས། ཀ་རིང་སྐར་དུ་ཞུགས་ཏེ་དེ་ན་འདོན་རྒྱུན་ལ་ཡོད་པའི་ཆོ་ག་ཆོས་སྤྱོད་རྣམས་རྫོགས་པར་བསླབས། དེ་སྐབས་ཐུགས་ལ་
རབ་ཏུ་བྱུང་བའི་མིང་ཙམ་དེས་གོ་མཆོད་པ་འདུར། །ཆོས་རྣམ་པར་དག་པས་གཏན་གྱི་མདུན་མ་འགྲུབ་ངེས་ཤིག་མི་བྱེད་པའི་ཐབས་མི་འདུག་དེ་བྱེད་པ་ལ་ཐོག་མར་གྲྭ་ས་ཆེན་པོ་ཞིག་ཏུ་ཞུགས་ནས་སློབ་གཉེར་ཚུལ་བཞིན་བྱས་ལ་ཆོས་ཀྱི་གནད་གོ་བཞིག་
བྱེད་དགོས་པར་འདུག་སྙམ་སྟེ། དབྱར་ཐོག་ཅིག་བཀྲ་ཤིས་འཁྱིལ་དུ་བྲོས་ནས་ཕེབས། ཡུལ་མི་རྣམས་ཀྱིས་རྗེས་བསྙེགས་ནས་འོངས་ཏེ་བཞུགས་ཐུབ་པ་མ་བྱུང་ཡང། དང་པོར་ཕེབས་པ་དེ་སྔོན་གྱི་ཐུགས་སྨོན་གྱིས་བསྐུལ་བ་ཡིན་ཞིང་ཕྱིས་འབྱུང་རྟེན་
འབྲེལ་བསྒྲིགས་པ་ལྟ་བུར་ཡང་མངོན། དེ་ལོ་དབྱར་ཆོས་ཀྱི་གླིང་བསྲེ་དཀའ་བཅུ་ཨ་བར་བཟོད་པ་དང། སྐྱོར་དཔོན་རྣོ་འབུག་གཉིས་ཡིན་ཟེར་གིན་འདུག་ཅེས་ཕྱིས་དགུང་ལོ་བདུན་ཅུ་སྐོར་ལ་ཕེབས་དུས་བཀའ་ཆོས་འགའ་ཞིག་གི་སྐབས་སུ་
གསུང་སྣང། དེས་མཚོན་སྐུ་ན་ཕྲ་མོའི་དུས་ནས་གསན་གཟིགས་བྱུང་ཚད་ནམ་ཡང་བསྙེལ་བ་མེད་པའི་དྲན་པ་བརྟན་པོ་ཞིག་མངའ་བ་ནི་སྐྱེ་བའི་འཕྲེང་པར་སེམས་ཀྱི་རྟ་མཆོག་དྲན་ཤེས་སྲབ་ཀྱིས་ཁ་ལོ་བསྒྱུར་ཏེ་བག་མེད་པའི་ལམ་དུ་ནམ་ཡང་

[006B] ཐུབ་པའི་གཞུང་ལམ་དྲང་པོར་བགྲོད་པའི་འབྲས་རྟགས་སུ་མངོན། དེ་ནས་ཡུལ་མི་རྣམས་ཀྱིས་ཀྱང་འདི་གྲྭས་ཞིག་ཏུ་མ་བཏང་བར་མི་སྡོད་འདུག་སྙམ་སྟེ་ཇི་ལྟར་འོས་པའི་མཐུན་པའི་འཚོག་ཆས་བསྒྲུབས་བ་བཞིན་དགུང་ལོ་བཅུ་
བདུན་པ་བིདྷ་བསྟེ་རྣམས་འབྱུང་ཞེས་པས་ཕོ་འབྲུག་གི་ལོ་དབུས་སུ་ཕེབས་པས་ལམ་སྐབས་སོགས་ནས་ཉེ་ཞོ་ཅི་ཡང་མེད་པས་བདེ་བར་སོན་ཏོ། །ཉི་མའི་གཉེན་གྱི་བསྟན་པའི་སྒོར་ཞུགས་ཏེ། །ཉེས་ལྟུང་རྙོག་པའི་དྲི་མ་རིང་དུ་སྤངས། །ཉོན་མོངས་གདུང་
སེལ་ཚུལ་ཁྲིམས་བདུད་རྩིའི་བཅུད། །ཉམས་སུ་མྱོང་བས་དགའ་བ་ཅི་ཡང་བརྟས། །ཐར་པའི་གོ་འཕང་མཆོག་དེ་སྒྲུབ་པ་ཡང། །ཐོག་མ་ཁོ་ནར་རྒྱལ་བའི་གསུང་རབ་ལ། །ཐོས་བསམ་ཚུལ་བཞིན་བ་གྱིད་ལ་རག་ལས་པས། །ཐུགས་ཀྱིས་དགོངས་ཏེ་སྦྱོར་བ་
འདི་བརྩམས་སོ། །དེ་ནས་སངས་རྒྱས་དངོས་དང་དབྱེར་མ་མཆིས་པ་ཇོ་ཤཱཀ་སོགས་ཀྱི་ཞལ་བཟང་མིག་གི་བདུད་རྩིར་གྱུར་པས་དགའ་དད་དབྱར་གྱི་ཆུ་གཏེར་བཞིན་རྒྱས་ཤིང་ཆོས་ཀྱི་བཞེད་དོན་སྨོན་པ་བཞིན་འགྲུབ་པའི་གསོལ་འདེབས་ནན་ཏན་ཞུས། རྒྱལ་
དབང་ཐྨྶ་ཅད་མཁྱེན་པ་བསྐལ་བཟང་རྒྱ་མཚོའི་ཞབས་ཀྱི་པདྨོར་མཇལ་ཞིང་མོས་བུས་ཚད་མེད་བསྐྱེས། དེ་ནས་མཁས་གྲུང་ཀླུ་དབང་པྱེ་བའི་བསྟི་གནས། ལུང་དང་རིགས་པའི་དབྱངས་སྙན་སྒྲོགས་པའི་དགའ་ཚལ། དཔལ་ལྡན་འབྲས་དཀར་སྤུངས་པའི་
གླིང་གི་གྲྭ་ཚང་བཞིའི་ནང་ནས་གུར་དཀར་པོའི་ཏོག་ལྟ་བུ་བཀྲ་ཤིས་སྒོ་མང་གི་ཆོས་གྲར་ཞུགས། ཚུལ་ཁྲིམས་རྣམ་པར་དག་ཅིང་བྱང་ཆུབ་ཀྱི་སེམས་ལ་མངའ་འབྱོར་པ་མཁན་པོ་སངས་རྒྱས་རྡོ་རྗེའི་དྲུང་ནས་བསྡུས་གྲྭའི་བརྩི་བཞག་ཐོག་མར་གསན་
[007A]༄༅། །རང་གི་ཁམས་ཚན་བསམ་བློ་ཡིན་ཀྱང་སྔོན་གྱི་འབྲེལ་བས་མཚམས་སྦྱར་ཏེ་ཡོངས་ཀྱི་དགེ་བའི་བཤེས་གཉེན་བྲ་ཉེ་ངག་དབང་དགེ་ལེགས་དགེ་རྒན་དུ་བསྟེན། ཚོགས་ཆོས་འགྲིམ། དཔེ་འཛིན་དང་གཤར་སྦྱང་
མཛུབ་ཁྲིད་སོགས་ལ་བརྩོན་པ་ཆུ་བོའི་རྒྱུན་ལྟ་བུ་ཉིན་མཚན་ཁོར་མོ་ཡུག་ཏུ་མཛད། ཞར་ལ་དམིགས་བརྩེ་མ་དང་ཨ་ར་པ་ཙ་སོགས་ལ་འབད་ནས་ལྷ་དང་བླ་མར་གསོལ་བ་འདེབས་པ་བཤག་སྦྱང་སོགས་རྒྱུ་དང་སྤུན་གྱི་ཚུལ་དུ་འབད་པས་ཆེར་མ་
འགྱང་བར་བསྡུས་ཚད་ཀྱི་རིགས་པའི་སྒོ་ཕྱེ་སྟེ་བགྲོ་གླེང་ལེགས་པར་བྱེད་ཐུབ་པ་བྱུང། ས་སྤྲུལ་ལོ་པཎ་ཆེན་རིན་པོ་ཆེས་རྒྱལ་དབང་ཐམས་ཅད་མཁྱེན་པའི་མདུན་ནས་བཀའ་ཆོས་གསན་ཆེད་ས་ག་ཟླ་བའི་ནང་དུ་ཕེབས་པ་ལ་དན་འབག་གླིང་ཁར་
སེར་འཕྲེང་གི་ཆེ་ཞལ་མཐོང་བཙམ་ནས་དད་པས་བ་སྤུ་གཡོ་བ་བྱུང། སློབ་གཉེར་བྱེད་སའི་གཙོ་བོ་ཟབ་རྒྱས་ཀྱི་གཞུང་གཉིས་ཡིན་པས། བསྡུས་གྲའི་སྐབས་དེར་རྒྱན་འཇུག་གཉིས་ལ་བློ་འཛིན་ཤིན་ཏུ་བྱང་བ་མཛད། བསྡུས་གྲྭ་བློ་རྟགས་སོག་
ཀྱི་རྩོད་པ་རྫོགས་ནས་གཞུང་ཚུགས་ཏེ་ཕར་ཕྱིན་དབུ་མཛོད་འདུལ་བ་རྣམས་ལ་རིམ་བཞིན་སྦྱངས་པ་ན་བློ་གྲོས་ཇེ་རྒྱས་སུ་སོང་བ་བཞིན་བརྩོན་པ་ཇེ་ཆེར་འགྲོ་བས་ཀློག་པ་ཐོས་བསམ་གྱི་བྱ་བ་དབྱར་གྱི་ཆུ་གཏེར་བཞིན་དུ་འཕེལ། ཉིད་རང་བཞིན་གྱིས་
ཐུགས་སྒམ་ཞིང་བརྟན་པའི་ཐོག་དགེ་རྒན་ནས་ཀྱང་རྗེ་ཡབ་སྲས་ཀྱི་གསུང་རབ་རྣམས་རྩ་བ་ཡིན་པ་སྨོས་ཅི་དགོས། གཞན་གྲྭས་སོ་སོའི་ཡིག་ཆ་སྤྱི་དོན་ཐལ་ཕྲེང་མི་འདྲ་བ་མང་པོ་འདུག་མོད་ཀྱང་གསུང་རབ་ཀྱི་དགོངས་དོན་ཞིག་གོ་འདོད་ན་ཀུན་མཁྱེན་བླ་མའི་

[007B]གཏོང་རྒྱུ་ཨེ་ཡོད་མི་ཤེས་ཞེས་ཡང་ཡང་གསུང་སྟབས། རྣམ་བཤད་གསེར་ཕྲེང་སོགས་ལ་སྐབས་སྐབས་སུ་གཟིགས་པ་མ་གཏོགས་ཡིག་ཆ་ཁོ་ན་གཙོར་འདོན་གྱི་འཛིན་སྐྱོར་ཆོས་ཐོག་ཆོས་
མཚམས་ཀུན་ལ་གཤར་སྦྱང་དང་ཡིག་ཆའི་སྟེང་ནས་དཔྱད་པ་ཕུ་ཐག་ཆོད་པ་མཛད། ཁྱད་པར་གཞུང་ཚན་སོ་སོའི་རང་ལུགས་སྐབས་ཀྱི། མཚན་ཉིད། དབྱེ་བསྡུ། གྲངས་ངེས། གོ་རིམ། བྱེད་ལས་ས་མཚམས། སྒྲ་དོན། མུ་རྩི་ཚུལ་སོགས་
གང་ཡོད་ཀྱི་ཚིག་དོན་གཉི་ག་བློ་ལ་ཤིན་ཏུ་བྱང་ནས་ཅིག་ཅར་འཆར་བ་ལྟ་བུ་ཤ་ཞག་རུས་ཞག་ཏུ་འགྲོ་བ་བྱས། དེང་སང་སློབ་གཉེར་ལ་འབད་པའི་ཁུལ་བྱེད་པ་ཕལ་ཆེར་ཡང་དཔེ་ཆ་ལྟ་ཚུལ་རང་གི་ཡིག་ཆ་འཛིན་སྐྱོར་ཕྱེད་རྒྱུ་བསྒྱུར་ནས་དཔེ་
སྣ་མང་པོ་ཞིག་གིས་མ་ལོང་བ་བཞིན་བྱས་ཏེ་དཔེ་ཀློག་ཆབ་ཆོ་པར་རྩི་ཐོག་ལ་ཡན་པ་བཞིན་ཐམས་ཅད་ཀྱིས་ནེ་བཏོག་རེ་བྱས་རུང་གནད་ལ་འབབ་རྒྱུ་གཅིག་ཀྱང་མེད། གཞུང་ཚན་དེའི་ངང་རང་ལུགས་བསྐྱུར་ཏེ་གཞན་ལུགས་དགག་པའི་ཐད་ནས་
པར་འཕེན་རྒྱུ་རེ་ཨེ་ཡོད་གཙོ་བོར་བྱས་པས་སྐབས་དེར་འགྲོ་ཐབས་ཙམ་འོང་ཡང། རང་ལ་ཚུར་འགང་བ་ན་འབབས་འདི་འདྲ་ཞིག་དགོས་སྙམ་དུ་བློར་འཛིན་རྒྱུའི་གཏད་སོ་ཞིག་མེད་སྟབས་རི་དྭགས་ཐང་ལ་བརྡས་པ་བཞིན་གར་འགྲོ་འདིར་འགྲོ་
མེད་ཅིང། ལོ་ཟླ་ཁ་ཤས་སོང་དུས་སེམས་དོན་ཅི་ཡང་མེད་པ་ནི་དང་པོར་སློབ་གཉེར་རྒྱག་དུས་རྒྱག་མ་ཤེས་པའི་སྐྱོན་དུ་སྣང་སྟེ། ཀུན་མཁྱེན་འཇིགས་མེད་དབང་པོའི་ཞལ་སྔ་ནས། གཞུང་ཚིག་བློ་འཛིན་མི་བྱེད་གཞུང་གི་དོན། །དཔེ་ཀློག་ཙམ་གྱིས་

[008A]༄༅། །ཤེས་འདོད་བཞད་གད་གནས། །ཞེས་དང། ཐད་ཀའི་གཞུང་ལ་ལྟ་བ་ཡལ་བོར་ནས། །དབེ་མང་བལྟ་བ་ཤེས་རབ་འཆལ་བའི་རྒྱུ། །གསུངས་པ་ལྟར་ཡིན་པས། བློ་གསར་རྣམས་ཡེང་མ་ཡེང་གིས་ཉི་མ་
འཕུལ་ཐབས་དེ་འདྲར་མ་སོང་བ་དམ་པ་འདི་དག་གི་རྣམ་ཐར་ལ་ཁ་མིག་ཡར་བལྟ་བ་ཞིག་དགོས་སོ། །རྒྱུན་པར་བགྲོ་གླེང་གནང་ཚུལ་གཞུང་གི་གོ་དོན་ཚོལ་བ་གཙོར་འདོན་བྱས་པས་བམ་མེད་བ་ཞིག་ཡིན་ཀྱང། ཕ་རོལ་པོས་ཚིགས་འཁྲི་སོགས་
ཧ་ཅང་གི་རིགས་པ་ཞིབ་མདོག་དང་ངར་ངར་བྱས་ན་དེའི་ཚོད་ཀྱིས་རིགས་པ་ཇེ་རྣོར་བཏང་སྟེ་ཕྱི་རྒོལ་གྱི་སྤོབ་པ་གཞོམ་ནུས་པ་རྩོད་པའི་ཁྱ་མཆོག་ལྟ་བུར་ཡོད་ཅེས་རྒྱུས་ཡོད་རྣམས་གླེང་ཉི་ཤུ་རྩ་གྲངས་ཤིག་ལ་མཉམ་མེད་ཐུབ་པའི་དབང་པོའི་
ཆོས་ཀྱི་རྒྱལ་ཚབ་མཁས་གྲུབ་བྱེ་བའི་གཙུག་རྒྱན་དམ་པ་རྗེ་ངག་དབང་བྱམས་པའི་ཞབས་དྲུང་ནས་བསྙེན་རྫོགས་ཀྱི་སྡོམ་པ་བཞེས། དེ་ཉིད་ཀྱི་ལམ་རིམ་བཀའ་ཆོས་སོགས་ལའང་ལན་ཁ་ཡར་བྱོན་ཏེ་གསུངས་གི་བདུད་རྩི་ཉམས་སུ་མྱོང། ཆུ་སྤྲེལ་
ལོར་ཀུན་མཁྱེན་འཇིགས་མེད་དབང་པོ་དབུས་སུ་ཕེབས་པར་དགེ་རྒན་གྱི་སྟབས་ཐུགས་འདྲིས་ཆེ་བ་འབྱུང། སྐབས་ཤིག་ཐོས་བསམ་གྱི་བར་ཆད་ལྟ་བུས་སྐུ་ཁམས་མི་བདེ་བཞིག་བྱུང་སྟེ་ཐབས་ཅི་བྱས་ཀྱང་མ་ཕན། ཉིན་གཅིག་ཀུན་མཁྱེན་དེ་
ཉིད་ཀྱི་མདུན་དུ་སོང་བར་ཐུགས་ཁྲོས་པའི་རྣམ་པས་ཁྱོད་མི་བདེ་བ་ཨེ་རེད་གསུང་བས། གནོད་ཚབ་ཆེན་པོ་མི་འདུག་ཀྱང་སྐྱེད་གཏན་མི་འོང་བ་ཞིག་འདུག་ཞུས་པས། དེ་སྐྱོན་ཅན་ཞིག་ཡིན་པ་འདྲ་སང་ངས་རྟ་མགྲིན་གྱི་རྗེས་གནང་ཞིག་

[008B] ཕྱི་ཉིན་ཡང་ཐུགས་ཁྲོས་པའི་རྣམ་པ་དེ་གའི་ངང་ནས་རྗེས་གནང་སྩལ་ཏེ་གྲུབ་ཟིན་པ་ན་དགྱེས་ཉམས་དང་བཅས་དུ་སྐྱོན་མེད་མོད། རྟ་མགྲིན་ཅི་ཐུབ་རེ་ཐོན་གསུང་པ་དེ་ནས་བཟུང་སྟེ་སེངས་དྭངས་སུ་སོང། དེ་རྗེས་ཐུའུ་བཀྭན་རིན་པོ་ཆེའང་
ཕེབས་པས་ཐུགས་ནང་ཤིན་ཏུ་ཉེ་བ་འབྱུང་འདུག་པ་ནི། རྩ་བ་སྔོན་ནས་ཐུགས་སྨོན་གྱི་འབྲེལ་བ་ཞིག་ཡིན་འདུག་ལ། ཐུན་མོང་ལྟར་ཡང། བཟོད་པས་མཛེས་ཤིང་སྐྱེ་བོ་དམ་པ་ལ། །ཕངས་དང་ལུགས་དང་ལུགས་མིན་ཤེས། ཞེས་གསུངས་པ་
དེར་མངོན། མེ་གླང་གི་ལོ་མཇུག་ལྕང་སྐྱ་ཐམས་ཅད་མཁྱེན་པའང་དབུས་སུ་ཕེབས་ཏེ་ལོ་སྔ་ཕྱིར་ཆོས་བཀའ་མང་དུ་བཀའ་མང་དུ་གནང་བར་གསན་བཞེད་ཆེའང། དེ་སྐབས་ཆོས་འགྲིམ་གྱི་སྒང་དུ་སོང་བས་ལྷ་སར་གནང་བ་རྣམས་ལ་ཆེར་ཕེབས་མ་ཐུག་ཆོས་
མཚམས་དང་འགྲིག་དུས་ཁ་ཤས་དང་འབྲས་སྤུངས་ཚོགས་ཆེན་ནས་ལམ་རིམ་ཐུན་གཅིག་སྒོ་མང་ཆོས་གྲྭར་ལམ་གཙོའི་གཟབ་བཤད་གནང་བ་རྣམས་ཐུགས་ལ་འཇག་ངེས་སུ་བྱས་ཏེ་གསན། རྩོད་བཞིན་པའི་སྐབས་གནས་སྐོར་ཆོས་ཉན་
སོགས་ལ་འགྲོ་མི་རུང་བར་བླ་མ་གོང་མ་རྣམས་ཀྱི་བཅའ་ཡིག་ཏུ་དགག་པ་མཛད་པའང་གནས་སྐབས་ཚོགས་ཆོས་གྲྭ་མི་འཆག་པའི་ཐབས་ཙམ་མིན་གྱི་དགོས་པ་ལས་དགག་བྱ་ཆེ་བ་ཞིག་ཡོད་པ་ཡིན་ཏེ། རྒྱལ་སྭས་ཞི་བ་ལྷས། གང་ཞིག་བསམས་
ཏེ་བྱར་བརྩམས་པ། །དེ་ལས་གཞན་དུ་མི་བསྡམ་སྟེ། །དེར་གཏད་པ་ཡི་བསམ་པ་ཡིས། །དེ་ཉིད་རེ་ཞིག་བསྒྲུབ་པར་བྱ། །དེ་ལྟ་ན་ནི་ཀུན་ལེགས་བྱས། །གཞན་དུ་གཉི་གར་མི་འགྱུར་རོ། །ཞེས་གང་བརྩམས་རིམ་པ་ལྟར་འགྲུབ་པ་དགོས་ཀྱི། ཆོས་གྲྭར་

[009A]༄༅། །རྗེས་བཞག་ཙམ་ནས་དྲིལ་བུ་དཀྲོལ་ཚད་ཀྱི་རྩིར་རྒྱུག་བའི་བློ་སྣ་མང་པོ་རྩི་སྐུད་མགོ་བྲེལ་པ་ལྟ་བུ་དེར་སྔ་ཕྱི་གཉིས་པོ་གང་ཡང་མི་ཡོང་བར་གསུངས་སོ། །བརྩོན་འགྲུས་བྱེད་ལུགས་ཀྱང་ཉི་མ་ཁ་ཤས་ལྟོའང་མི་
དྲན་པ་ལྟ་བུའི་ཚ་དྲག་བྱས། སྐབས་སྐབས་སུ་བརྗེད་སོང་བ་བཞིན་བསྐྱུར་ནས་འགྲོ་བའི་འཕར་ལྡང་དེས་གར་ཡང་མི་ཕྱིན་པར་གཟིགས་ནས་རྟག་སྦྱོར་གྱི་བརྩོན་འགྲུབ་རྒྱུན་ཆགས་པ་ཆུ་བོའི་རྒྱུན་ལྟ་བུ། འདུ་འཛི་གཡེང་བ་སོགས་རྐྱེན་གཞན་
གྱིས་བཟློག་ཏུ་མེད་པ་རིག་ཟར་གྱི་རྦབ་ལྟ་བུ། ཚ་ཐུབ་གྲང་ཐུབ་ཀྱི་དཀའ་སྤྱད་དམ་པ་གོང་མའི་རྣམ་ཐར་དང་རྗེས་སུ་མཐུན་པ་ཞིག་མཛད་པས་སློབ་གཉེར་ལོ་རེ་ལས་ལོ་རེ་སྐྱེད་ཐོན་ཚ་བ་ཆེ་བར་བྱུང་བ་ནི་རྒྱུ་འབྲས་གོམ་ལོག་པའི་འབྲས་རྟགས་

ཡིན་ཏེ། སྐྱེ་བོ་གསོ་ཐིགས་ལས། གཞོན་པའི་དུས་སུ་རིག་པ་བསླབ་།ཞོ་འདོད་པ་ནི་དགུན་ནས་གསོ། །དྲོད་གཤེར་ལྡན་དུས་ས་བོན་གདབ་།དེ་གསུམ་འཕྲལ་དུ་སྨིན་པའི་རྒྱུ། །ཞེས་དང། འཇམ་མགོན་ས་པཎ་གྱིས། མཁས་པ་སློབ་པའི་
དུས་ན་སྡུག་བདེ་བར་འདོད་ལ་མཁས་མི་སྲིད། །གསུངས་པ་བཞིན་ཏེ་ལ་ལ་ཞིག་རང་གིས་བརྩོན་འགྲུས་མི་བྱེད་པར་ང་ལ་སློབ་གཉེར་ཡོང་ཐབས་ཞེས་ཐབས་ཤིག་ཐང་ནས་ཚོལ་བར་སྣང་ཡང། ཙན་ཀའི་ལུགས་ཀྱི་བསྟན་བཅོས་ལས་
ཡོན་ཏན་འབད་པས་འགྲུབ་པ་ཡིན། །འབད་པ་བདག་ཉིད་ལ་གནས་པས་།འབད་ནས་ཡོན་ཏན་མི་སློབ་བར། །གཞན་དག་ཡོན་ཏན་ལྡན་ཞེས་སྒྲོགས། །གསུངས་པའི་དཔེ་ལྟར་དགོས་པ་མེད་དོ། །དེ་ལྟར་ཐུགས་གཉེར་གནང་ཚུལ་མཁས་ཤིང་མགོ་

[009B]ལྔའི་དགོངས་དོན་ཐུགས་སུ་ཆུད་དེ་མཁས་པའི་གོ་འཕང་ཐོབ་བོ་།ཚོགས་མཆོག་དགེ་འདུན་རིགས་པ་སྨྲ་བའི་གྲྭར། །ཚད་མ་སྡེ་བདུན་རིགས་ལམ་བསྡུས་གྲྭ་དང། །ཚུལ་གསུམ་གཏན་
ཚིགས་རིགས་པར་སྤྱངས་པ་ཡིས། །ཚེགས་མེད་ལུང་དང་རིགས་པའི་དགའ་སྟོན་མྱོང། །ཤེས་རབ་གྲུ་གཟིངས་བརྩོན་པའི་བདན་ཅན་།ཤུགས་དྲག་བརྩོན་པའི་རླུང་གིས་བསྐུལ་བ་ན། །ཤཱཀ་གསུང་དགོངས་དོན་ཟབ་ཅིང་རྒྱ་ཆེའི་མཚོ། །ཤིན་ཏུ་
བརྒལ་དཀའི་ཕ་རོལ་ལུད་ཀྱིས་སོན། །སོ་བཞི་པས་བྱའི་ལོ་ནས་མཁན་པོ་ངག་དབང་དགེ་ལེགས་སྒོ་མང་གི་ཆོས་ཁྲིར་ཕེབས་པས་ཁོང་གི་ཞལ་ནས་མཁན་ཐོག་སྔ་མ་གཉི་ག་དེ་ཙམ་མཐར་ཕྱིན་བམ་བྱུང་བ་སོགས་ཀྱི་སྟབས་དེང་སང་གྲྭ་ཚང་གི་བསྒྲིག་
ལམ་སོགས་ཧ་ཅང་བློར་འབབ་པོ་ཞིག་ཡོང་གི་མི་འདུག་ཁྱེད་རང་སྨོན་ལམ་མིང་བཏགས་ཀྱི་ཚད་ལ་སླེབས་ཡོད་པ་ཅུང་འགྱང་འགྲོ་བར་འདུག་ཀྱང་འདི་གལ་ཆེ་བས་ཁྱོད་ཀྱིས་གྲྭ་ཚང་དགེ་བསྐོས་བྱེད་དགོས་གསུང་བར་དགོངས་བཞུས་ཀྱང་ང་ལ་གྲོགས་
ཤིག་དགོས་པར་འདུག་ཅེས་གསུང་ནན་ཆེ་བས་བཀའ་བཞིན་ཞུས། དེ་ནི་སྤྱོད་འཇུག་ལས། མ་བརྩམས་པ་ནི་མཆོག་ཡིན་གྱི། །བརྩམས་ནས་ལྡོག་པར་མི་བྱའོ། །གསུངས་པ་བཞིན་བྱ་བ་འདི་བྱེད་དགོས་པ་ལ་ཡལ་ཡོལ་གྱིས་འགྲོ་ཐབས་ཙམ་
མ་ཡིན་པར་སེམས་ལ་འཛིན་རྒྱུ་ཡོད་པ་ཞིག་བྱེད་དགོས་པར་འདུག་།བླ་མའི་བཀའ་ཡིན་པར་མ་ཟད། སྤྱིར་ནའང་བེའུ་བུམ་སྔོན་པོ་ལས། ཅི་ནས་བྱེད་འདོད་སངས་རྒྱས་བསྟན་པ། །འཇིག་རྟེན་ཡུན་རིང་ཅི་གནས་བྱ་སྟེ། །དེ་ཡང་དགེ་འདུན་སྡེ་ལ་རག་ལས་

[010A]༄༅། །ནུས་པ་ཡོད་ན་དེ་གནས་ཐབས་བྱ། །ཞེས་འགྲོ་བའི་བདེ་སྐྱིད་བསྟན་པ་དང། དེ་དགེ་འདུན་གྱི་སྡེ་ལ་རག་ལས་པར་གསུངས་པ་དེ་འབྱེད་ཕྱོག་གི་སྐལ་བ་ལེན་མཁན་མང་བས་གོ་མི་ཆོད་འཆད་ཉན་བསྒྲིག་ལམ་
རྣམ་དག་ཅིག་ཡོད་དགོས་པར་འདུག་འདི་ལ་ཕན་ཞིག་ཐོགས་ན་ཆོས་ཀྱི་བྱ་བའང་དེ་ལས་ལྷག་མི་འདུག་དགོངས་ཏེ་དྲ་གཞན་སུ་ལའང་ངོ་དགའ་ཟོལ་འཇོག་ཏུ་མ་སོང་བས་བསྒྲིག་གི་ཏིང་གནོན་འཆུན་ཆེ་ཞིང་ཚར་ན་སྙོམས་པ་གང་ལ་གང་འོས་བབ་
མཚུངས་ལེ་ཤོར་མེད་པ་གནང། དགེ་བཤེས་ཆེན་པོ་ཞི་ཞིང་དུལ་བ་ཟེར་བའི་མིང་བཟང་ལམ་ལྟོས་པར་བསྒྲིག་འགའ་ལང་ཤོར་དུ་སོང་བ་རྣམས་ལ་བརྡུང་བཏགས་ཀྱང་ཚ་ནན་མཛད་པ་ནི་དོན་གོ་ན་དེ་དག་ལའང་ཕན་བཏགས་པ་ཁོ་ན་ཡིན་ཏེ་
ཤེས་རབ་སྡོང་བུ་ལས། མི་བསྲུན་སྐྱེ་བོ་ཞི་བས་མིན། །དེ་རང་འཚམ་པའི་རྩུབ་པ་བསྟེན། །བུ་ནི་མི་བསྒྲུང་བདག་ལ། །ཕན་འདོད་པ་ཡིས་མི་བསྡིགས་སམ། །མཁས་རྣམས་རྣ་བར་མི་སྙན་ཡང། །ཕན་ཚིག་སྨན་བཞིན་བསྙེན་པར་གྱིས། །སྐྱེ་བོ་
ངན་དང་གསེར་དང་རྔ། །མི་བསྲུན་རྟ་དང་པུད་མེད་དྲེགས་།བརྡུངས་ན་དུལ་བ་ཉིད་འགྱུར་གྱི། །དེ་དག་ལེགས་བྱས་སྣོད་མ་ཡིན། །ཞེས་གང་གསུངས་པ་བཞིན་ནོ། །དེ་ལྟར་ཞི་དྲག་གང་དགོས་ཀྱིས་བབ་བསྟུན་མཛད་པས་དམ་རྒོད་དྒ་འཇིགས་ཤིང་
དགེ་འདུན་རྣམས་སྤྲོ་བ་འཕེལ་བས་བསྒྲིག་ལམ་ལ་ཤིན་ཏུ་ཕན་ཐོགས་པ་དང་མཁན་རིན་པོ་ཆེའང་དགྱེས་པའི་རྩེར་སོན་བ་བྱུང། དེ་ནས་སློན་ལམ་གྲྭ་སྐོར་གནང་དགོས་པས་གཞུང་གོང་འོག་ཐམས་ཅད་ལ་ཁོལ་འདོན་ཙམ་མ་ཡིན་པར་ཆ་

[010B] མཚོ་ཊཱིཀ་མཆིམས་མཛོད་སོགས་ལའང་ཞིབ་གཟིགས། སྡོམ་ཚིག་གལ་ཆེ་བའི་རིགས་བློ་འཛིན་བྱང་བར་མཛད། དགུང་ལོ་སོ་བརྒྱད་བསམ་གླང་གི་དགུན་ཆོས་ཐོག་གྲྭ་ཚང་གི་དམ་བཅའ་དང། ལྕགས་སྟག་ལོའི་
སྨོན་ལམ་ཐོག་ལྷ་སའི་དམ་བཅའ་བཞག་པར་གཞུང་འབབ་ཚན་ཆེའང་ཁས་ལེན་ཤོར་ཚབ་ཆེ་བ་མ་བྱུང་ལ། ལན་མྱུར་ཞིང་གསལ་ལ་དབངས་མཐོ་བསྐུའི་རྣམ་འགྱུར་སོགས་གང་ཐད་ནས་ཁྱད་དུ་ཐོན་པས་མཁས་བླུན་མཐའ་དག་གི་ཡི་དམ་གཞིང་
བསྔགས་པའི་རོལ་མོ་འཁྲོལ་བ་འབྱུང་ངོ། །ཆོས་ཀྱི་སྡེ་ཆེན་བཀྲ་ཤིས་སྒོ་མང་གི་ཆོས་ཁྲིམས་འཛིན་པའི་རེས་སུ་སོན་བན་།ཆོས་མིན་བརླང་པོར་སྤྱོད་རྣམས་སྤ་བཀོང་ཞིང། །ཆོས་མཐུན་ཚོགས་ཀྱི་དབུ་འཕང་ཅི་ཡང་བསྟོད། །རང་གཞན་གྲུབ་མཐའ་རྒྱ་
མཚོའི་མཐར་སྟོན་ཏེ། །རས་འཕྲུལ་སྣང་གཙུག་ལག་ཁང་ཆེན་དུ་།རབ་འབྱམས་སྨྲ་བའི་གྲྭ་སྐོར་མཛད་པ་ན། །རིགས་ལམ་དྲི་མེད་དགའ་སྟོན་མཆོག་ཏུ་འཕེལ། །ཉིད་ཀྱི་དགོངས་པར་སྨོན་ལམ་གྱི་དམ་བཅའ་གྲུབ་ཕྲལ་ནས་རྒྱུད་གྲྭར་ཕེབས་ཏེ་
སྔགས་ལ་སློབ་གཉེར་ཚད་དང་ལྡན་པ་བྱས། དེ་རྗེས་མདོ་སྔགས་ཀྱི་ལམ་རྫོགས་པའི་ཉམས་ལེན་རྡོ་རུས་ཐུག་པ་ཞིག་གནང་བཞེད་ཤུགས་དྲག་པོ་ཡོད་པས། སྔ་ལོ་དགུན་ཐོག་རྒྱུད་པ་འབྲས་སྤུངས་སུ་ཕེབས་སྐབས་དགེ་རྒན་ལ་སྙན་གསན་
པ་ནས་གསོལ་ཇ་སོགས་དྲངས་ཏེ་ཐུགས་ཐག་བཅད་ཡོད་ཀྱང། ཚོགས་མཆོད་གྲོལ་མཚམས་འདུལ་བ་མཁན་པོ་གནང་དགོས་ཚུལ་རྒྱལ་དབང་ཐམས་ཅད་མཁྱེན་པའི་བཀའ་བབས། མ་འགྱང་བར་འདུལ་བ་བླ་བྲང་དུ་སྤོས་ཏེ་ཁྲི་འདོན་མཛད་

[011A]༄༅། །པར་རྩེ་ཤོད་ཀྱི་སྐུ་ཚུབ། འབྲས་སྤུང་བླ་སྤྱི་སོ་སོ། མཁན་པོ་དགེ་འདུན་བདེ་ཆེན་དང། མགྲོན་གཉེར་མཁན་པོ་སོགས་མི་དྲག་མང་པོའི་ངོ་ཚབ། བསམ་བློ་ཁམས་ཚན། བིས་མདོ་མི་ཚན་སོགས་སྤྱི་
སྒེར་ཀུན་ནས་ཁྲི་འབུལ་གྱི་བདོག་པ་གྱ་ནོམ་པ་བསྟར། སྟོད་ལུང་ལྡིང་ཁའི་དགོན་པ་འདུལ་བ་མཁན་པོ་སྔ་ཕྱིའི་འཛིན་ཐེབས་སུ་སྤྲོད་ལེན་བྱེད་དགོས་པས་དེར་ཡང་ཁྲི་འདོན་མཛད། བླ་མ་གཞན་གྱི་སྐབས་སྣ་ཚོགས་བྱུང་ཡང་ཁོང་ལ་གུས་ཞེན་
ཆེ་ཞིང་རིགས་གྲྭའི་ཞབས་འགྱུར་དུ་ཕན་ཐོགས་པ་བྱུང་བས་ཉིད་ནས་ཀྱང་རྗེས་སེར་འགྱེད་འཇོག་པ་སོགས་སྤྱན་བསྐྱངས་ཆེ་བར་གནང། དཔལ་རྡོ་རྗེ་འཇིགས་བྱེད་ཀྱི་བསྙེན་སྒྲུབ་ངག་མཚམས་དམ་པོ་ཟླ་བ་གསུམ་ཙམ་གནང་སྟེ་རྡོ་རྗེའི་
རྣལ་འབྱོར་བརྟན་པོ་ལ་གཞོལ་བར་མཛད་ཅིང་མཇུག་ཏུ་ཁ་སྐོང་གི་སྦྱིན་སྲེག་རྒྱས་པར་གནང། འདི་སྐབས་ལས་དོན་སོགས་ཀྱི་ཐུགས་གཡེང་ཆུང་བས་བྱམས་མགོན་བླ་མ་རིན་པོ་ཆེ་སོགས་ཀྱི་དྲུང་ནས་ལམ་རིམ་བློ་སྦྱང་རིམ་གཉིས་ཀྱི་ཁྲིད་སོགས་
ཡང་ཡང་གསན་པའི་དོན་བཞིན་ཐུན་མོང་པ་ལམ་གྱི་གཙོ་བོ་རྣམ་པ་གསུམ་དང། ཐུན་མོང་མ་ཡིན་པ་གསང་སྔགས་ཟབ་མོའི་ཉམས་བཞེས་ཟུང་དུ་འབྲེལ་བར་བརྩོན་བརྒྱུན་ཆགས་སུ་གནང་བས་ཉམས་རྟོགས་ཡར་ཟླ་བཞིན་འཕེལ། ཡི་དམ་
ཆོས་སྲུང་གི་བསྙེན་པའང་ལོ་ལྟར་གྱིས་མ་ཆག་པ་གནང། ལན་ཅིག་རྩེའི་བཞུགས་གྲལ་དུ་སེར་བྱེས་པའི་བླ་མ་མཁས་གྲགས་ཤིན་ཏུ་ཆེ་བ་དེ་དང་ལྷན་ཅིག་ཚོགས་གླེང་མཛད་དེ། ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་

[011B]བྱ་བའི་གདུལ་བྱ་བསྟན་པ་ཡིན་ཚུལ་གྱི་བགྲོ་གླེང་བཏང་བས་སྐབས་ཤིག་ཕ་རོལ་པོས་བྱེ་བྲག་སྨྲ་བར་གྱུར་པའི་བྱང་སེམས་དེ་ཉན་ཐོས་ཀྱི་རིགས་ཅན་ཡིན་ཟེར་དགོས་པ་ལྟ་བུ་ཁས་ལེན་འཛིན་
རྒྱུ་མེད་པ་བྱུང་བས་ཀུན་ཡ་མཚན་དུ་གྱུར། རྒྱུན་པར་ཐུགས་དམ་གཙོར་འདོན་དང་དོན་གཉེར་ཅན་ཁ་ཤས་ལ་ཆོས་བཀའ་ཐོར་བུ་དཔེ་ཁྲིད་སོགས་གནང་བཞིན་པའི་མུ་ནས་ལོ་དྲུག་སོང་བ་ཤིང་ལུག་ལོར་རིགས་གྲ་བཏང་སྟེ་དགེ་འདུན་སྟོང་བྲག་བདུན་དུ་
ཉེ་བ་ལ་ཉིན་བཅོ་ལྔའི་རིང་མང་ཇའི་བསྙེན་བཀུར་དང་ཚ་ར། ཉིན་ལྟར་གྱི་འགྱེད་སྣ་རེ་དང་འགྱེད་ཆེན་དངུལ་ཊཾ་ཀ་གཉིས་རེ། ལྷག་མཆོད་དུ་སྒོ་མང་ལ་གྲྭ་ཇ་བཞི་དང་དངུལ་ཞོ་རེ། ཁམས་ཚན་ལ་སྐར་ལྔ། མི་ཚན་ལ་ཁ་དར་རེ་བཅས་བཏང་འདུལ་བ་
བླ་བྲང་འདི་འཚུབ་ཆེ་བས་བླ་རབས་སྔ་ཕྱི་མང་པོས་མཐར་ཕྱིན་དཀའ་བ་བྱུང་ཡང། ཉིད་བཞུགས་སྐབས་འཚུབ་ཅི་ཡང་མེད་པས་ཤིན་ཏུ་བདེ་བར་བྱུང་བ་ཐུགས་བསྐྱེད་དང་རྒྱུན་གྱི་ཉམས་བཞེས་མ་གཡེལ་བའི་སྟོབས་ཡིན་པར་མངོན། དེ་སྐབས་ཀྱང་
འགའ་ཞིག་གིས་རིགས་གྲྭ་གཅིག་པོ་འདི་གེགས་ཅི་ཡང་མེད་པར་མཐར་ཕྱིན་པ་ལེགས་བྱུང་བསམ་ཚམས་འདིར་དགོངས་བཞུས་ན་ཞེས་གྲོས་འདེབས་བ་བྱུང་ཡང། དམ་པ་ཉིད་བྱ་བ་གང་བརྩམས་མཐར་ཐོན་ངེས་ཤིག་བྱེད་པ་རང་གི་གནས་ལུགས་ལྟ་བུ་
ཡིན་པ་དང། ཟར་ཟིར་གྱི་གཡེང་བ་ཆུང་བས་ཐུགས་དམ་འཕེལ་བ་སོགས་ཀྱི་ཐུགས་སྤྲོ་བར་གྱུར་ཏེ་སླར་ཡང་བཞུགས་པས་ཉེ་ཞོ་མེད་ཅིང་རིགས་གྲྭ་ཕྱི་མ་སྔོན་ལས་བལྟ་བ་འགྱུར་ལྟ་བུར་གཏོང་རྒྱུ་བྱུང་བ་འོག་ཏུ་འཆད་པར་འགྱུར་རོ། །འདུས་པའི་དགེ་འདུན་

[012A]༄༅། །མཆོག་གི་གྲྭར་ཕེབས་པའི། །འདུན་པ་ཤུགས་དྲག་ཐུགས་ལ་བྲེང་ན་ཡང། །འདུལ་བ་མཁན་པོའི་གོ་སར་བཀའ་བབས་པ། །འདའ་བར་མ་ནུས་དེ་ཡི་ཁྲིལ་འཁོད། །ཐུན་མོང་ཐུན་མོང་མིན་པའི་ལམ་བཟང་གི། །
ཐུགས་དམ་ཟབ་མོས་ཉིན་མཚན་དུས་འདའ་ཞིང། །ཐེག་གསུམ་དགེ་འདུན་སྤེལ་བསྙེན་བཀུར་སོགས། །ཐམས་ཅད་གེགས་མེད་སྨོན་བཞིན་ལྷུན་གྱིས་གྲུབ། །ཧར་ཆིན་ཝང་རཏྣ་སིངྷིའི་སྲས་ཐོ་ཡོན་མཐུ་སྟོབས་ཉི་མ། ཧར་ཆིན་ཞབས་དྲུང། ཧར་ཆིན་
ཟླ་བ་ཐོ་ཡོན་སོགས་དུ་མས་དགེ་རྒན་དུ་བསྟེན། དགེ་ཕྲུག་སོགས་ལ་བཀའ་བགྱོན་ཆེར་མི་གནང་ཡང། སྟོབས་ཀྱིས་བསྡིགས་པ་མེད་པར་འགྲོ་ཀུན་འདུད། །ཅེས་པ་ལྟར་ནང་གི་རྟོགས་པའི་སྟོབས་ཀྱིས་རིགས་མཐོང་པོ་ང་རྒྱལ་ཅན་སོགས་ཅི་འདྲ་ཞིག་
ཡིན་ཀྱང་གསུང་ལས་འདའ་མི་ནུས་པར་སྐྲག་པ་དང། དེའི་ཚོད་ཀྱིས་གུས་ཞེན་ཆེ་རུ་འགྲོ་བ་ཞིག་ཡོད་ལ། དཔེ་ཁྲིད་གནང་ཚུལ་ཡང་ལ་ལ་ཤེས་རབ་ཆེ་མདོག་གིས་ཡིན་བྱས་ནའང་འདི་བཞིན་བྱས་ཆོག་མིན་བྱས་ནའང་འདི་བཞིན་བྱས་ཆོག་ཅེས་རྣམ་
གྲངས་མང་བ་ལ། ནང་ན་རང་ལུགས་ཐག་ཆོད་པའི་མཛུབ་མོ་འཇུགས་མེད་པ་དེ་འདྲ་མང་པོ་འོང་བར་སྣང་ཡང། དེ་འདྲ་གཏན་མི་མཛད་པར་རྩ་བ་ཡིག་ཆའི་དགོངས་པ་བཞིར་བཞག་གྲྭ་ཚང་གི་ཁས་ལེན་གྱི་རྒྱུན་འདི་ཡིན་ཞེས་གོ་བདེ་ལ་མདོར་
འདྲིལ་བའི་གཙང་སིང་དེ་བ་རེ་གསུང་པ་དེ་སེམས་ལ་འཇགས་ནས་ཤིན་ཏུ་ཕན་ཐོགས་པ། སྔོན་འབྲེ་ཆེན་པོ་ཤེས་རབ་འབར་གྱི་ཞལ་ནས། ཆོས་གཅིག་ལ་དགེ་བཤེས་རྭ་བའི་ཆོས་ལས་ཁ་ཞེ་གཤིན་པ་མེད། རྒྱ་གར་གྱི་པཎ་གྲུབ་འདི་འདི་

[012B]བྱེད་གསུང་བའི་དཔེ་ལྟ་བུ་ཞིག་ཡོད་པས་ཕན་ཐོགས་ཤིན་ཏུ་ཆེ་དེའི་གནད་ཀྱིས་རྒྱུས་ཡོད་རྣམས་དེ་འདྲའི་རིགས་ལ་ཁོང་དགེ་རྒན་དུ་བསྟེན་འཇུག་པས་ཕྱིས་ནས་བཱ་རིན་ཝང་གི་ཐོ་ཡོན་དང། ཨ་
ལག་ཤཱ་ཝང་གི་ཐོ་ཡོན་སོགས་མང་དུ་བྱུང། མེ་བྱའི་ལོ་གཉིས་པའི་ཉི་ཤུར་པཎ་ཆེན་ཐམས་ཅད་མཁྱེན་པ་རྒྱལ་དབང་རིན་པོ་ཆེར་ཐུགས་རྫོགས་གནང་རྒྱུའི་དོན་དུ་ཕེབས་པར་ཆིབས་བསུ་དང་འབྲས་སྤུང་སྤྱི་སོའི་ཇ་ཐབ་སྟེང་ནས་མཇལ་ག་ཞུས། གསུམ་པའི་
ནང་དུ་པཎ་ཆེན་མཆོག་ནས་བདེ་ལམ་གྱི་གཟབ་ཁྲིད་སོགས་ཆོས་བཀའ་མང་པོ་གནང་བ་ཕལ་ཆེར་གསན། ས་ག་ཟླ་བའི་ཚེས་བཅོ་ལྔར་ཇོ་བོ་ཤཱཀྱ་མུ་ནིའི་དྲུང་དུ་པཎ་ཆེན་ཐམས་ཅད་མཁྱེན་པས་ཀུན་གཟིགས་རྒྱལ་པའི་དབང་པོར་ཐུགས་རྫོགས་ཀྱི་སྔོན་པ་ཕོག་
པའི་ལས་གྲལ་དུ་བཞུགས་ཏེ་ཐུབ་བསྟན་རིན་པོ་ཆེའི་རྒྱལ་མཚན་བསྒྲེངས་པ་ལ་ལེགས་སྨོན་གྲུབ་པའི་སྐལ་བཟང་མངོན་དུ་གྱུར་དེའི་རྗེས་ཐོགས་སུ་རྒྱལ་དབང་ཡབ་སྲས་དགེ་འདུན་སྟོང་ཕྲག་མང་པོ་དང་བཅས་གསོ་སྦྱོང་ལྷན་དུ་མཛད་དེ་སོ་སོར་ཐར་པའི་མེད་
འདོན་པ་ཉམས་སུ་མྱོང་བས་བསླབ་གཞི་ཡོངས་སུ་དག་པར་མཛད། ལོ་ཧྲིལ་པོར་པཎ་ཆེན་ཐམས་ཅད་མཁྱེན་པས་ཆོས་ཀྱི་འཁོར་ལོ་རྒྱ་ཆེར་བསྐོར་བས་གསུང་གི་བདུད་རྩི་མང་དུ་མནོས། དེའི་ལོ་རྗེས་མའི་གཉིས་པའི་ཟླ་མཇུག་ཏུ་པཎ་ཆེན་རིན་པོ་ཆེ་
གཙང་དུ་ཕྱིར་ཕེབས་པར་ཆིབས་སྐྱེལ་ཞུས། ལོ་དེར་ཀློང་རྡོལ་གྲུབ་དབང་རིན་པོ་ཆེའི་དྲུང་ནས་རྗེ་ཡབ་སྲས་ཀྱི་གསུང་སོགས་ཆོས་བཀའ་ཡང་མང་དུ་གསན་ནོ། །ཚུལ་ཁྲིམས་ཕུང་པོ་ཡོངས་སུ་རྫོགས་ཟིན་ཀྱང། །ཚངས་སྤྱོད་མཆོག་གི་བརྟུལ་ཞུག་༄༅། །གསར་ནོད་ཀྱི། །ཚུལ་བཞེས་ལས་ཀྱི་ཁ་སྐོང་མཛད་པ་ཡིས། །ཚེ་རབས་འདྲེང་བར་འབྲེལ་བའི་ལེགས་སྨོན་གྲུབ། །ཡམ་བཤད་སྤུན་པའི་ཕུང་པོ་འཕྱར་མིན་པར། །ཡང་དག་དོན་གྱི་སྙིང་པོ་སིལ་མ་ཡིས། །ཡ་
རབ་ཐར་འདོད་ཞིང་པའི་རེ་སྐོང་གི་ཡོངས་འཛིན་གང་དེ་གཙུག་གིས་བསྟེན་བྱ་ཡིན། །དགུང་ལོ་ཞེ་བརྒྱད་པ་ས་ཕག་གི་ལོ་བདུན་བའི་ཚེས་ལ་རྒྱལ་དབང་ཐམས་ཅད་མཁྱེན་པ་དང་ནོ་མིན་ཧན་ནས་ལོ་རྗེས་མར་འཇམ་དབྱངས་གོང་མ་ཆེན་པོ་
དགུང་ལོ་བདུན་ཅུར་ཕེབས་རྒྱུའི་བ་ཡར་མཁན་པོ་ལ་འགྲོ་དགོས་པའི་བཀའ་བབས། དེ་ནས་ཕེབས་ཆས་སོགས་གང་དགོས་གཞུང་ནས་གྲ་བསྒྲིགས་པའི་ཐོག་ནས་བཅུ་གཅིག་བའི་ཚེས་ལ་ལམ་དུ་ཆས། ལྷོ་ཁ་བརྒྱུད་དེ་ཕེབས་པར་རྒྱ་པོད་ཀྱིས་
ཚིགས་སོ་སོར་རྟ་འདུལ་གྱི་གྲ་སྒྲིག་ལེ་ཐོགས་མེད་པས་ལམ་བགྲོད་ཤིན་ཏུ་བདེ་བ་བྱུང། ལྕགས་བྱི་ཟླ་བ་བདུན་པའི་ཉི་ཤུ་སྐོར་ལ་ཡཻ་ཧོར་དུ་འབྱོར། ཕྱི་ཉིན་གོང་མ་ཆེན་པོར་ཚེ་དཔག་མེད་ཀྱི་སྐུ། བྱི་རུའི་རྒྱན་འཕྲེང་སོགས་ཐོག་མའི་མཚམས་ཞུ་
ཕུལ། དེ་ནས་བཟུང་དཔོན་གཡོག་ཐམས་ཅད་ལ་མཛོད་ནས་གསོལ་ཆས་ཀྱི་ཕོག་སོགས་རྒྱ་ཆེ་བ་གནང། པཎ་ཆེན་ཐམས་ཅད་མཁྱེན་པར་མཇལ་བས་པོད་ཕྱོགས་ཀྱི་གསུང་གླེང་མང་དུ་གནང་ཞིང་དགྱེས་གཟིགས་ཆེ་བང་མཛད། ཉེར་བཞིའི་ཉིན་
སྟོན་ཆེན་གནང་ཡུལ་གྱི་བཞུགས་གུར་ཤིན་ཏུ་ཆེ་བ་དབུས་སུ་ཀ་རིང་དྲུག་མཐར་ཀ་ཐུང་མང་པོ། ཕྱོགས་བཞིར་སྒོ་བཞི་ཡོད་པའི་དབུས་སུ་དབངས་ལ་མི་ཚད་ཙམ་ཡོད་པའི་ཁྲི་རྒྱ་ཆེན་པོ་མདུན་དང་གཡས་གཡོན་ནས་སྐས་བཙུགས་པ། དེའི་སྟེང་དུ་

[013B]བསྒྲིགས་ལ་གོང་མ་བདག་པོ་ཆེན་པོ་དང་པཎ་ཆེན་ཐམས་ཅད་མཁྱེན་པ་བཞུགས། གཡོན་ངོས་སུ་ལྕང་སྐྱ་རྡོ་རྗེ་འཆང། སྨིན་གྲོལ་ནོ་མོ་ན་ཧན། རྟ་ཚག་རྗེ་དྲུང་རིན་པོ་ཆེ། ནང་གི་ཇ་སག་བླ་
མ་རྣམས་དང་ཝ་ང་ཆེ་ཁང་མང་པོ། གཡས་ངོས་སུ་གསོལ་དཔོན་གངས་ཅན་མཁན་པོ་དང་བ་ཡར་མཁན་པོ་ཉིད་སོགས་བཞུགས་བའི་གཞམ་ཙམ་ལའང་དཔོན་ཆེན་མང་པོ་འཁོད་པས། མཆོད་ཡོན་གཉིས་ལ་གསེར་རྐྱང་ལས་གྲུབ་པའི་ལྡེར་བརྒྱ་
ཕྲག་དང། གཞན་རྣམས་ལ་དངུལ་ལྡེར་ཤ་སྟག་ཏུ་སྟོན་མོ་བསྟར་ཞིང། གོང་མའི་གསོལ་སྟོན་དེ་ནས་ནང་གི་བླ་མ་རྣམས་དང་མཁན་པོ་ཉིད་ལའང་གསོལ་རས་སྩལ། ཉི་ཤུ་ལྔ་ནས་བཟུང་ཉིན་བཅུའི་རིང་ཁྲང་ཞིའི་གཟིགས་མོ་བསྟར་བ་ལ་
པཎ་ཆེན་གྱི་ཞབས་ཕྱི་ཞུས་ཏེ་ལན་ཁ་ཡར་ཕེབས། བརྒྱད་པའི་ཚེས་གསུམ་ལ་གོང་ནས་པཎ་ཆེན་རིན་པོ་ཆེར་སྤོ་སྦས་ཞེས་པ་རིན་པོ་ཆེའི་ཐམ་ག་དང་འཇའ་ས་སྩལ་བར་བ་ཡར་གྱི་ཁ་བཏགས་ཕུལ། ཚེས་བདུན་ལ་པཎ་ཆེན་རིན་པོ་ཆེ་ནས་གོང་
མར་བདུན་ཅུའི་བ་ཡར་གྱི་སྟོན་ཆེན་ཞུ་སྐབས་སོགས་གསོལ་སྟོན་རིམ་བ་དུ་མར་ཕེབས་ཏེ་གོང་མའི་གསེར་ཞལ་མཇལ། ཚེས་བཅུ་གསུམ་རྒྱལ་པོའི་འཁྲུངས་སྐར་གྱི་བ་ཡར་དངོས་གཞིའི་རྟེན་འབྱུང་གི་ཐོག་མ་རྒྱལ་དབང་རིན་པོ་ཆེའི་ལེགས་འབུལ་
པྱིས་བྱེད་དགོས་པས་རྒྱལ་པོ་དང་པཎ་ཆེན་མཆོད་ཡོན་གོང་དུ་བཞུགས། ལྕང་སྐྱ་རྡོ་རྗེ་འཆང། བཙན་པོ་ནོ་མོན་ཧན། རྟ་ཚག་རྗེ་དྲུང་རིན་པོ་ཆེ། ནང་གི་ཇ་སག་བླ་མ་བཞི་སོགས་བླ་མ་སུམ་ཅུ་ཙམ་གྲལ་བྱས་ནས་འདོན་པ་གསུང་བའི་འཔྲོར་མཁན་

[014A]༄༅། །པོ་ཉིད་ནས་བརྟན་བཞུགས་ཀྱི་བཤད་པ་གནད། འཇམ་དཔལ་རྡོ་རྗེ་རྣོན་པོ་མི་ཡི་རྗེར། །རོལ་པའི་གནམ་གྱི་ལྷ་མཆོག་ཞབས་པདྨོར། །གླིང་བཞི་རི་རབ་ཉི་ཟླ་ལ་སོགས་པ། །སྣོད་བཅུད་དགེ་མཚན་མཐའ་དག་
དབུལ་བར་བགྱི། །ཞེས་སོགས་ཚིགས་བཅད་རེ་དང་སྦྲགས་ཏེ་རིམ་པ་བཞིན་གོང་མའི་ཕྱག་ཏུ་ཕུལ་བ་བཞེས་ཏེ་ཤིན་ཏུ་དགྱེས་པའི་རྣམ་པ་མཛད། རྟེན་ཆས་ཀྱང་ནང་མཛོད་སྣ་ལྔའི་འདོག་བཅས་ཀྱི་མཎྜལ། འཇིགས་བྱེད་མགོན་ཆོས་ལྷ་མོ་སྐུ་ལྔ་
སོ་སོ་དང་བཅས་བའི་ཐང་ཆེན་དབངས་ཐོག་སོ་གཉིས་ཞེང་འདོམ་ཕྱེད་དོ་རེ་ཡོད་པ་གོས་ཆེན་རྒྱུ་རྙིང་ཁྱད་འཕགས་ཀྱི་གོང་གཤམ་ཅན་ཏོག་ཞལ་ཁེབས་སོགས་འགང་ཆེ་བ་གྲངས་མཚུངས་དགུ་།དངུལ་གར་བླུག་གི་བདེ་མཆོག་ལྷ་ལྔ། ཀུ་རུ་ཀུལླེ་
སོགས་དབངས་ཁ་བརྒྱད་རེ་ཅན། དངུལ་དཀར་གྱི་རྒྱལ་སྲིད་སྣ་བདུན་བཀྲ་ཤིས་རྟགས་བརྒྱད་རྫས་བརྒྱད་སོགས་ཁྲུ་གང་ལྷག་ཙམ་རེ་ཡོད་པ། ཁ་ཆེ་ཤ་ཁམ། ཁ་སུར་བ་ཎི། འབའ་ཤ་རྒུན་འབུམ། བྱེ་རིས། ཤེལ་དཀར་སོ་སོ་ནས་སྒམ་བཅོ་ལྔ་རེ། སྤོས་
དམར་ངོ་བོ་ལྔ་བཅུ། ཕྲུག་དོ་བོ་བདུན་ཅུ་སོགས་རྟེན་ཆས་མཐའ་དག་རྒྱལ་བའི་ཕྱག་ཐེམ་དང་བཅས་མཉམས་པར་ཕུལ། དེའི་མཇུག་ཏུ་འཐུད་དེ་བཀྲ་ཤིས་ལྷུན་པོའི་སྐུ་ཆས་གསར་འབྱོར་གྱི་ཕུང་ལྟ་བུར་གོང་དུ་འདོག་པ་སྤེལ་བར་གནང། དེ་
ནས་སྟོན་མོའི་སྐབས་མཁན་པོ་ཉིད་དང་ཡེ་ཧོར་པོ་ཏ་ལའི་མཁན་པོ་མདུང་ནག་ཞབས་དྲུང་གཉིས་ཀྱིས་ཚོགས་གླེང་བྱས་པར་བརྗོད་དོན་ཕུན་སུམ་ཚོགས་ཤིང་རྔོ་དབྱེད་ཚིག་བཀྲ་ལེགས་པ་དང་རྣམ་འགྱུར་སོགས་སྒོ་ཐམས་ཅད་ནས་ལྷུན་ཆགས་པས་མིག་དང་རྣ་

[014B] དེ་སྐབས་འཛམ་གླིང་གི་ཆེད་གུ་ཕྱོགས་གཅིག་ཏུ་འཛོམ་པ་བཞིན་མཆོད་ཡོན་ཉི་ཟླ་ཟུང་དུ་འབྲེལ། གསེར་གྱི་རི་བོ་ལྟ་བུའི་བླ་མཆེ་ཁག་འཇིག་རྟེན་མེས་པོ་ལྟ་བུའི་བློན་ཆེན་རྣམས་དང། གཞན་ཡང་ལུས་ཀྱི་ཆ་ལུགས་མི་འདྲ་
བ། ངག་གི་སྐད་རིགས་མི་གཅིག་པ། བསམ་པའི་འཁྱེར་སོ་མི་མཚུངས་བའི་དཔན་རིགས་དང་བློན་པོ་ཆེ་ཆུང་གྲངས་མེད་པ་ནམ་མཁའི་སྐར་ཚོགས་ལྟ་བུའི་དབུས་དར་བརྟན་བཞུགས་ཀྱི་བཤད་པ་དང་ཚོགས་གླེང་སོགས་གང་གི་སྐབས་སུའང་
དཔའ་ཞུམ་བ་མེད་པ་བསྐུའི་གཟི་བྱིན་རྒྱས་ཤིང་གསུང་གི་གདངས་མཐོ་བས་ཁྲོམ་ཟིལ་གྱིས་གནོན་པ་བྱུང་བར། གོང་མ་ཆེན་པོ་ཤིན་ཏུ་ཐུགས་མགུ་བས་སྤྱིར་བླ་མ་སེར་མོ་བ་དང། སྒོས་སུ་ཉི་མ་ནུབ་ཕྱོགས་ཀྱི་བསྟན་བའི་ལར་རྒྱ། རྒྱལ་བའི་དབང་བོ་
མཆོག་གི་འཕྲིན་ལས་ཀྱི་ཞབས་འདེགས་བླ་ན་མེད་པར་གྱུར། དེ་ནས་གྲལ་དུ་བཞུགས་སྐབས་གོང་མ་ཆེན་བོ་ནས་ཏཱ་ལའི་བླ་མའི་སྐུ་ཚབ་ཀྱི་གདན་དམའ་སོང་འདུག་གསུང་ནས་འབོལ་སུམ་རྩེག་བྱེད་དུ་བཅུག་ཅིང། ཧོ་ཐོག་ཐུ་དེར་སྡོད་ཅེས་ཧོ་
ཐོག་ཐུའི་ཐོབ་དང། མང་མྱུག་གི་ལྭ་བ། བྱུ་རུའི་རྒྱན་ཕྲེང་སོགས་གནང། གསོལ་སྟོན་གྲོལ་ནས་བླ་དཔོན་ཆེ་ཁ་མང་པོས་ཉིད་ལ་ལེགས་སོའི་ཁ་དར་ཕུལ། གོང་ནས་རྗེས་སོར་ཡང་གོས་ཆེན་དང་གོས་ཁུག་སོགས་ཀྱི་གནང་སྦྱིན་ལན་
འགའ་ཞིག་སྩལ། གཙོ་ཆེར་པཎ་ཆེན་མཆོག་ནས་གོང་མར་ཞུ་མཁས་མཛད་པ་དང། དེའི་ཡན་ལག་ཏུ་དམ་བ་ཉིད་ཀྱིས་ཞབས་བརྟན་འབུལ་ཚུལ་སོགས་གང་ཅི་ནས་གོང་མ་ཆེན་བོ་ཤིན་ཏུ་དགྱེས་ཏེ་རྒྱལ་དབང་རིན་པོ་ཆེར་ཡུའུ་ཤིས་ཀྱི་ཐམ་ག་

[015A]༄༅། །འཇའ་ས་སོགས་གཟེངས་བསྟོད་ཚད་མེད་གནང་རྒྱུའི་སྒོ་དོད་པས་འཕྲིན་ལས་ཀྱི་གདུགས་དཀར་སྲིད་པའི་རྩེ་མོར་བསྒྲེངས་ཏེ་ཕེབས་པའི་དགོས་དོན་གཙོ་བོ་ལྷུན་གྱིས་གྲུབ། དགུ་པའི་ནང་ལ་ཕོ་བྲང་དུ་ཕེབས་
ནས་ཤ་ར་སུ་མེར་བཞུགས། སྐུ་ཆས་རྣམས་དང་པོ་ནས་འདིར་ཕབ་ཡོད་པས་པཎ་ཆེན་རིན་པོ་ཆེར་མཎྜལ་སྐུ་གསུང་ཐུགས་རྟེན། ཕྲུག་བཅོ་ལྔ། ཐེར་དྲིལ་སུམ་ཅུ། སྤོས་ངོ་བོ་གཅིག་མངའ་རིས་མགོ་སྟབ་པ་ཀོ་ཁྲ་གཅིག་བཅས་ཕུལ། ཞབས་
ཕྱི་ཉེར་གསུམ་ཡོད་པ་སོ་སོས་ཀྱང་ཕྲུག་རེ་མཇལ་དར་དུ་ཕུལ་པཎ་ཆེན་རིན་པོ་ཆེ་ནས་ད་ལན་ཁྱེད་ཀྱིས་རྒྱལ་དབང་ཐམས་ཅད་མཁྱེན་པའི་སྐུ་དོན་ལར་རྒྱལ་འདི་ལས་ལྷག་པའི་གོ་གཅོད་ཚུལ་མེད། ལེགས་སོ་རྒྱ་ཆེན་པོ་ཞིག་གི་བབ་འོས་ཡོད་ཀྱང་
སླར་བོད་དུ་སོང་ནས་བྱེད་རྩིས་ཡིན་པས། ད་ལན་མཚོན་བྱེད་ཙམ་ཡིན་གསུང་སྟེ། མཛོད་གོས་ཁྱད་འཕགས་ཡུག་བཅུ་ནང་མཛོད་བཅས་གནང། ཞབས་ཕྱི་རྣམས་ལ་སྲང་བཅུ་རེ་དང་གོས་ཡུག་རེ་བདག་རྐྱེན་སྩལ། ཉིད་སྐབས་སྐབས་སུ་
ལྕང་སྐྱ་རིན་པོ་ཆེའི་མདུན་དུ་ཕེབས་ཏེ་ཆོས་ཀྱི་འཕྲོས་པ་སྔོན་གྱི་གྲྭས་སོ་སོ་དང་ཨ་མདོའི་ཕྱོགས་ཀྱི་ལོ་རྒྱུས། རྒྱ་ནག་གི་གནས་ཚུལ་སོགས་ལུགས་གཉིས་ཀྱི་གསུང་འཕྲོས་ཤིན་ཏུ་འཕྲེལ་ཞིང་ཐུགས་མཉེས་མཉེས་ཁོ་ན་གནང། ཉིན་གཅིག་ལམ་
ཤེས་ཀྱི་ཡན་ལག་ལས་བརྩམས་པའི་དྲི་བ་ཞིག་གནང་བར་དོན་བདུན་ཅུ་དང་སྐབས་གཉིས་པའི་མཐའ་དཔྱོད་ཀྱི་ཚིག་ཟིན་ཅུང་མི་འདྲ་ཚུལ་དང་བཅས་ཞིབ་ཏུ་ཞུས་པར། ཁྱོད་ཀྱིས་ད་དུང་ཡིག་གྖ་མ་བརྗེད་འདུག་པ་ཤིན་ཏུ་ལེགས། འཇམ་དབྱངས་

[015B]བལྟས་དུས་རི་ཆུང་ཐམས་ཅད་ཁ་འོག་ཏུ་ཆུད་ཡོད་པ་ལྟ་བུ་ཞིག་ཡིན། བའང་ལས་དོན་གྱི་གཡེང་བ་ཆེ་སོང་བས་སློབ་གཉེར་བསམ་པ་ལྟར་ཞིག་བྱེད་རྒྱུ་མ་བྱུང་ཡང། ཡིག་ཆ་འདི་ལ་འཛིན་སྐྱོར་དགའ་
མོ་བྱས་པའི་ཁུལ་ཡིན་པས་ད་ལྟ་པོ་ཏི་ལྔ་ལ་གོ་བ་ཞིག་ཆགས་པ་འདིའི་དྲིན་ཡིན། སྔ་མོ་ཅོ་ནེ་ནོ་མོན་ཧན་གྱིས་ང་ལ་ཉིན་གཅིག་གྲུབ་མཐའ་ཐམས་ཅད་ཀྱི་འདོད་ཚུལ་གསལ་བར་སྟོན་པ་ཁྱོད་ཀྱི་གྲུབ་མཐའ་འདི་ལྟ་བུའི་རྒྱས་བོ་སྔར་མ་བྱུང་འདུག་པས་བཀའ་
དྲིན་ཆེ་ཕྲེར་བར། ངས་ཁྱེད་ཀྱིས་འཇམ་དབྱངས་བཞད་པའི་གྲུབ་མཐའ་ཆེན་མོ་གཟིགས་ཡོད་མོད་བྱས་པར་ལྷ་མ་མྱོང་ཟེར། འོ་ན་ངའི་འདི་དེའི་ནང་ནས་ཉེར་མཁོ་ཉུང་ཉུང་ཞིག་བཏུས་པ་ཡིན་གྲུབ་མཐའི་འགྲོ་ཕྱོགས་ཤིག་ཤེས་འདོད་ཚེ་བལྟ་
ན་ལྟ་རྒྱུ་དེར་ཡོད་བྱས་པ་ཡིན་གསུང། དེ་ལས་འཕྲོས་ཏེ་བཀའ་མཆིད་མང་བོ་གནང་བའི་ལྷོངས་ཤིག་ལ་ཁྱེད་ཚོ་སྒོ་མང་གི་དགེ་བཤེས་ཚོས་རྡོ་རྗེའི་གཟེག་མའི་གཏན་ཚིགས་ཞེས་པའི་རྡོ་རྗེ་དེ་གསེར་གི་རྡོ་རྗེ་ཡིན་ཟེར་གི་ཡོད་དམ། ཟངས་ཀྱི་རྡོ་རྗེ་
ཡིན་ཟེར་གི་ཡོད་གསུང་བར། དེ་འདྲ་མིན། རྡོ་རྗེ་ཕ་ལམ་དེས་རྡོ་དང་ལྕགས་ལ་སོགས་པ་ཐམས་ཅད་གཅོད་ནུས་པ་ལྟར། གཏན་ཚིགས་འདིས་མཐའ་བཞི་ལས་སྐྱེ་བར་འཛིན་པའི་སྒྲོ་འདོག་གི་མཐའ་ཐམས་ཅད་གཅོད་ནུས་པའི་དོན་ཡིན་ཞུས་
པར། ངས་རྩེད་མོ་བྱས་པ་ཡིན། སྔ་མོ་ཁོང་གིས་དེ་འདྲ་བྱས་བྲིས་བྱུང་གསུང་ནས་བཞད་མོ་གནང། དགེ་བཤེས་གཞན་འགའ་ཞིག་ལའང་དེང་སང་ཤེས་རབ་ཆེ་མདོག་ཁ་པོ་ཡོད་ཀྱང། རྩོད་གྲྭ་བཞག་ནས་ལོ་གཉིས་གསུམ་ཞིག་སོང་དུས་བརྗོད་

[016A]༄༅། །པའི་རྗེས་མེད་པར་འགྲོ་གི་འདུག་སྔོན་གྱི་དགེ་བཤེས་འདི་ཚོས་གང་ཤེས་བདེ་བརྗེད་རྒྱུ་མེད་པ་རྡོར་ཐོག་ཏུ་ཕུར་པ་བཏབ་པ་འདྲ་བ་ཞིག་འདུག་བདེ་སྔོན་དང་དེང་སང་གི་མིའི་རང་བཞིན་བརྟན་མི་བརྟན་དང་
དང་པོ་ནས་སློབ་གཉེར་རྒྱག་ལུགས་མ་འདྲ་བ་རེད་ཅེས་བསྔགས་བརྗོད་མཛད་འདུག་ཉིན་གཅིག་ལྕང་སྐྱ་རིན་པོ་ཆེའི་མདུན་དུ་ཕེབས་སྐབས། ཨམྱེ་ཆང་ཁྱེད་རང་ལ་ཐུགས་ཤིན་ཏུ་དགྱེས་འདུག་པས། ཇ་སག་བླ་མའི་ཐོབ་ལྟ་བུ་རེ་ཞུ་འདོད་ན་
ཟུར་ཙམ་ཞིག་བཏང་བས་ཆོག་ཚོད་རེད་གསུང་བྱུང་བར། སྤྱིང་བོད་ལུང་པ་ན་དེ་འདྲ་ཞིག་བྱུང་ཕྱིན་དོན་ཡོད་མེད་ཐམས་ཅད་འཇར་ནས་ཡོང་ཞིང། ཆེ་ཆུང་ཐམས་ཅད་མིང་དང་གོ་ས་ཞིག་མ་གཏོགས་བསམ་རྒྱུ་མེད་པའི་མིག་ལྟོས་ལ་དཔག་ན་
རྙེད་བའི་མཆོག་ལེགས་པར་རྙེད་པ་ཡིན་མོད་ཀྱང། དམ་པ་འདི་ནི་རང་གི་གཤིས་ལུགས་ཀྱིས་འདོད་ཆུང་ཆོག་ཤེས་ལ་གནས་པ་དང་བྱ་བ་གང་ལའང་ཚོད་ཟིན་ཅིང། ཕུགས་སུ་དགོས་པ་ཅི་ཡོད་དང་གནོད་པ་ཅི་ཡོད་ཀྱི་ཕྱི་རྗེས་སུ་གཟིགས་པ་སོགས་
ལུགས་གཉིས་ཆར་ནས་ལྷུས་ཐེངས་པའི་མཐར་ཐུག་པ་ཞིག་ཡོད་པས་དེ་རིགས་གཏན་མི་དགོས་ཞེས་ཞུས་ནས་དང་དུ་མ་བཞེས། ཚུལ་འདི་ནི་སྤྱོད་འཇུག་ལས། གྲགས་པའི་དོན་དུ་ནོར་གཏོང་ཞིང། །བདག་ཉིད་ཀྱང་ནི་གསོད་བྱེད་ན། །
ཚིག་འབྲུ་རྣམས་ཀྱིས་ཅི་ཞིག་བྱ། །ཤིན་དེས་ཀོ་སུ་ལ་བདེ། །བསྟོད་དང་གྲགས་པའི་རིམ་གྲོ་ནི། །བསོད་ནམས་མི་འགྱུར་ཚེར་མི་འགྱུར་།བདག་སྟོབས་མི་འགྱུར་ནད་མེད་མིན། །ལུས་བདེ་བར་ཡང་མི་འགྱུར་རོ་།ཞེས་མིང་དང་གྲགས་སྐམ་དེས་

[016B]ལེན་དུ་ཡོད་པ་ཆོས་དང་རྒྱུད་འདྲེས་པའི་རྣམ་ཐར་རྨད་དུ་བྱུང་བའོ། །དགུ་པའི་བཅུ་གསུམ་ལ་སོའུ་ཧེའུ་རྟེན་བྱ་བ་རྒྱལ་པོ་ན་རིམ་ཁྲི་འདོན་གནང་སའི་ཕོ་བྲང། རྒྱུན་པར་རྒྱལ་པོའི་བཀའ་མེད་
པར་ནང་དུ་སོང་ཡང་མི་ཆོག་པ་དེར་མཆོད་ཡོན་ཞལ་འཛོམ་གྱི་སྟོན་མོ་གནང་བའི་བཞུགས་གྲལ་དུའང་ཕེབས། རྒྱུན་པར་མཁན་ནང་རྣམས་ཞག་གྲངས་འཆར་ཅན་གྱི་ཕོག་ཡོད་པ་གྲུབ་ནས་མི་སྡོད་ཀྱང་འདི་ལོ་གོང་མ་ཆེན་པོ་ནས་ད་ལོ་དགུན་གྲང་མོ་
རེད། ཏཱ་ལའི་བླ་མའི་ཨེམྖི་མཁན་པོ་ལ་ཕོག་འཕར་མ་གནང་རྒྱུ་ཡིན་པས་སེམས་བདེ་མོ་བྱས་ནས་སྡོད་ཅེས་བཀའ་བསྒྱུར་ཞིང། བུ་ལ་ཧན་གྱི་ཏཱ་ཧུ། དངུལ་གྱི་ཁྲུས་བུམ་ཁྲུས་གཞོང། སྒ་སྲབ་སྡོམ་བཅས་ཆ་འགྲིག་རྣམས་གནང། འོན་ཀྱང་ཉིད་ལོ་
རྗེས་མར་རིགས་གྲྭ་གཏོང་དགོས་བའི་ཐུགས་ཁུར་གྱི་སྟབས་ལྕང་སྐྱ་རིན་པོ་ཆེ་ལངས་རིགས་གྲྭ་མི་ནོན་འདུག་སྟབས་དགོངས་པ་ཞུ་ཐབས་ཤིག་བཀའ་དྲིན་བསྐྱང་དགོས་ཞུས་པར་ངས་ཁྱོད་ཤེས་རྒྱ་ཆེ་བསམ་རེ་མ་ཆེ་བ་རེད། གོང་མ་རྒྱལ་པོས་དགུན་
གྲང་གི་གསུང་པ་དེས་དང་རྡོ་གྲང་གི་བྱས་པམ་རེད། ཁྱོད་ལ་ཐུགས་རྩིས་ཆེ་བས་ཤ་ཚ་གནང་བ་རེད། གཏོང་སྒོ་ཅི་འདྲ་བྱེད་རྒྱུ་ཡིན་ཡི་གེ་ཞིབ་མོ་བྲིས་མར་ཟབ་ཐོག་ནས་གྲཻ་ཙི་བཏང་ཆོག་གསུང། དེ་བཞིན་བྱས་ཏེ་གྲཻ་ཙི་བཏང་བ་སྲིང་སྐྱོང་ནོ་མོན་ཧན་གྱི་ཕྱག་
ཏུ་འབྱོར་བས། ཁོང་གིས་ཀྱང་སེར་འབྲས་ཀྱི་བླ་མ་རྣམས་ལད་ལོ་མཁན་པོ་ཆོས་དར་གྱིས་གོ་བཅད་ཡོད་པར་སྣང། གཞན་གྱི་དོན་དག་ལ་གོང་མ་ཚང་གིས་འདི་འདྲ་བྱས་ནས་གྲཻ་ཙི་བཏང་མི་ཡོང་ཁོ་ལ་གོང་མ་ཧ་ཅང་མཉེས་ནས་བདག་

[017A]༄༅། །རྐྱེན་ཆེན་པོ་བྱུང་བ་རེད་གསུང་སྟེ་དེ་ག་རང་ཡིན་པར་སྣང་ངོ། །གོང་ཞབས་མཆོད་ཡོན་གདན་འཛོམ་མདུན་ས་ཆེར་།གོངས་མཆོག་གི་བཀའ་འཕྲིན་སྦེལ་བ་ལ། །གོང་ན་མེད་པའི་རྣམ་དཔྱོད་གར་
བསྒྱུར་ཚེ། །གོང་མ་ཆེན་པོས་དགྱེས་ཞལ་ལྷུག་པར་བསྟན། །རྒྱལ་བློན་ནམ་མཁའི་སྐར་ཚོགས་ལྟ་བུའི་དབུས། །རྒྱལ་དབང་མཆོག་གི་མཛད་པ་འཕྲིན་ལས་ཀྱི། །རྒྱལ་མཚན་སྲིད་པའི་རྩེ་མོང་བ་སྤྲེངས་པ་འདི། །རྒྱལ་བའི་བསྟན་ལའང་བྱ་བ་ཆུང་
དུ་མིན། །རིགས་གྲྭའི་གཏོང་སྒོའི་སྐོར་ཉིད་ནས་གསུང་བཀོད་གནང་བ་བཞིན་སྡེ་པ་སྐལ་བཟང་སོགས་ཀྱིས་ཁུར་ལེན་བྱས་ཏེ། འགྱེད་ཆེན་ལ་ཞོ་ལྔ་རེ། ཉིན་ལྟར་གྱི་མང་འགྱེད། སྒོ་མང་ལ་ལྷག་མཆོད་གྲྭ་ཇ་བཞིའི་ཐོག་འགྱེད་དངུལ་ཞོ་གསུམ་རེ་
ཁམས་ཚན་ལ་ཁ་བཏགས་བཅས་བཏང་སྟེ། རྒྱུན་པར་འདུལ་ཤག་རྒྱལ་གསུམ་རིགས་ཆུང་ཡིན་ཀྱང་རིགས་འབྲིང་གི་གཏོང་སྒོ་ལས་ཀྱང་ལྷག་པ་བྱུང། སྔ་ལོ་བསྐུལ་མ་གནང་ཡོད་པ་བཞིན་ངེད་ཀྱིས་ཀྱང་མང་ཇ་གཅིག་དང་རྡོ་ཚད་བདུན་གྱིས་སྐ་རུ་
ལྔའི་འགྱེད་བཅས་རིགས་གྲྭའི་ཞལ་འདེབས་སུ་ཕུལ། དེ་ནས་ཕོ་བྲང་དུ་ཙནྡན་ཇོ་བོ་སོགས་ལ་མཆོད་འབུལ་དང་ཕྱག་སྐོར། དང་ལྡན་དུ་མར་ཆོས་སྦྱིན་ཡང་མང་དུ་གནང། པཎ་ཆེན་ཐམས་ཅད་མཁྱེན་པ་དགོངས་པ་གཞན་དུ་གཏད་རྗེས་ཧོ་ཐོག་
ཐུ་རྣམས་དང་ལྷན་དུ་ཟླ་བ་གཅིག་གི་རིང་དགོངས་རྫོགས་ཀྱི་རིམ་པ་བསྒྲུབས་ཏེ་གསོལ་འདེབས་ཞུས། ཉིད་ནས་སྒེར་དུའང་མཆོད་འབུལ་སོགས་རྒྱ་གང་ཆེ་ཞུས། དེ་སྐབས་ཕྱོགས་སོ་སོ་ནས་པཎ་ཆེན་ཐམས་ཅད་མཁྱེན་པར་བསྙེན་རྫོགས་ཀྱི་

[017B]ལྕང་སྐྱ་རིན་པོ་ཆེ་ནས་པཎ་ཆེན་གྱི་ཡོངས་འཛིན་ལ་བསྒྲུབ་ཏུ་བཅུག་ན་ཞུས་པར། གོང་མས་ཏཱ་ལའི་བླ་མའི་ཨེམྖི་མཁན་པོ་འདུག་པ་དེ་ལ་བསྒྲུབ་ཏུ་ཆུག་གསུང་སྟེ། བསྒྲུབ་བྱ་སུམ་བརྒྱ་
ལྷག་ཙམ་ལ་བསྙེན་རྫོགས་ཀྱི་སྡོམ་པ་ཕོག་སྟེ་བསླབ་པ་ཡོངས་སུ་རྫོགས་བའི་གཞིལ་བཀོད་ཅིང་ཐར་པའི་ས་བོན་གྲུང་པོ་འདེབ་པར་མཛད། འདི་ནི་པཎ་ཆེན་མཆོག་གིའང་མཛད་པའི་འཕྲོ་བསྐངས་ཏེ་ཐག་མེད་ཀྱི་དགོངས་པ་ཡོངས་སུ་རྫོགས་པའི་
སྒྲུབ་པའི་མཆོད་པ་བླ་ན་མེད་པ་ཡིན་ལ། བསྒྲུབ་བྱ་དེ་དག་ཀྱང་མགོན་མེད་སྐྱབས་མེད་དུ་ལུས་པའི་ཚེ་ཡིད་ལ་བྲང་པའི་དོན་ལས་ཀྱི་ཆོ་གར། ཁྱོད་སྔོན་བདག་ལེགས་པར་གསུང་བའི་ཆོས་འདུལ་བ་ལས་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་
དངོས་པོ་ཐོབ་ན་ཅི་མ་རུང་སྙམ་དུ་སྨོན་པ་དེ། དེད་ཁྱོད་མཁན་པོར་འོས་བ་དང་སློབ་དཔོན་དུ་འོས་པ་དང། གསོལ་བ་དང་གཞིའི་ལས་མི་གཡོ་བ་བཞག་པར་མི་འོས་བས་རབ་ཏུ་བྱུང་ཞིང་བསྙེན་པར་རྫོགས་སོ། །ཞེས་གསུངས་པ་བཞིན་མཛད་པས་བཀའ་
དྲིན་བླ་ན་མེད་བར་གྱུར་ཏོ། །ཚུལ་དེ་དག་ལ་བརྟེན་ནས་ཚོ་ཆེན་ཞེ་དགུ་སོགས་ཀྱི་མཇལ་བ་དང་ཆོས་འབྲེལ་ཞུ་མཁན་ཡང་ཟམ་མཆད་པར་བྱུང། དེའི་ཞར་ལ་བདོག་པའི་མཆོད་སྤྲིན་རྒྱ་ཆེ་ཞིང་དངོས་གཙང་བ་དབྱར་གྱི་ཆར་སྤྲིན་བཞིན་འདུས་པས་
རིགས་གྲྭའི་གཏོང་སྒོ་སོགས་ཀྱི་ཐེབས་གང་དགོས་དཀའ་ཆེགས་ཅི་ཡང་མེད་པར་ལྷུན་གྲུབ་ཏུ་བྱུང་སྟེ། ཕར་ཕྱིན་བསྡུས་པ་ལས་ཚིག་ཏུ་མ་བརྗོད་ཚོགས་སུམ་གྱུར་ཀྱང། །ཉམས་སུམ་ཁོ་བའི་ལོངས་སྤྱོད་རིམ་གྲོ་འདུ། །ཞེས་ཚུལ་ཁྲིམས་ཀྱི་ཕན་

[018A]༄༅། །ཡོན་དུ་གསུངས་པ་དང། དཔག་བསམ་འཁྲི་ཤིང་ལས། བསོད་ནམས་ལྡན་པའི་ཉེར་མཁོ་རྣམས། །འབད་པ་མེད་པར་ཕུན་སུམ་ཚོགས་།ཞེས་པ་ལྟར་རོ། འདི་ནིམ་ཚོན་བྱེད་ཙམ་ཡིན་གྱི། མངོན་རྟོགས་རྒྱན་ལས་
བདེ་སྒྲུབ་ཡོན་ཏན་ཕུན་ཚོགས་ཀུན། །རྒྱ་མཚོ་ཆེ་ལ་ཆུ་བོ་བཞིན། །འབྲས་བུ་མཆོག་གིས་སྤ་བ་ཡི། །སེམས་དཔའ་ཆེན་པོ་དེ་ལ་ནི། །རྣམ་པ་ཀུན་ཏུ་རྟེན་པར་བྱེད། །ཅེས་གསུངས་པ་ལྟར་སེམས་དཔའ་ཆེན་པོ་རྣམས་ལ་བདེ་དགེ་ལེགས་ཚོགས་ཀྱི་ཡོན་
ཏན་ཐམས་ཅད་རྒྱ་མཚོ་ལ་ཆུ་བོ་བཞིན་དུ་འདུ་བ་ནི་ཆོས་ཉིད་ཡིན་ནོ། །དེ་རྗེས་གོང་མ་ཆེན་པོ་ནས་རྒྱལ་དབང་ཐམས་ཅད་མཁྱེན་བར་མཚམས་ཞུས་ཀྱི་ལན་གསེར་དངུལ་གོས་ཆེན་རིན་པོ་ཆེའི་སྤྱད་པ་སྣ་ཚོགས་པས་མཚོན་ཁྱད་ནོར་དཔག་ཏུ་མེད་པའི་
རྟེན་ཆས་དང། ཉིད་ལའང་གནང་སྦྱིན་རྒྱ་ཆེན་པོ་བཅས་སྩལ་ཏེ་གསེར་གྱི་རྒྱལ་ཁབ་ནས་བཏེགས་ཚིགས་སོ་སོའི་རྒྱའི་དཔོན་པོ་རྣམས་ཀྱིས་བསུ་སྐྱེལ་དང་ཚ་ཞག་གི་གྲ་སྒྲིག་རྣམས་བཀུར་གཟོས་ཕུལ་དུ་ཆེ་བའི་སྟེང་ནས་རིམ་གྱིས་ཕེབས་ཏེ་རྒྱ་གྲོང་ཟད་
མཚམས་སུ་དར་རྩེ་མདོ་ས་དཀར་མགོའི་ནང་ནས་བཞུགས། ལྕགས་ལ་རྒྱལ་པོའི་ཡཱ་མུན་ལ་གདན་འདྲེན་བྱས་ཏེ་འབུལ་བ་དང་བསྙེན་བཀུར་ཞུས། ལྔ་མཆོད་དགོན་དང་ལྷ་མོ་རྩེའི་དགོན་པ་གཉིས་ཀྱིས་གདན་དྲངས་ཏེ་བསྙེན་བཀུར་བསྟབས་
དགའ་ལྡན་ལྷ་བརྒྱ་མ་དང་ཆོས་སྤྱོད་ཁ་ཤས་ཀྱི་ལུང་ཞུས་དངོས་འབུལ་གྱ་ནོམ་པ་ཕུལ། ཁམས་ལི་ཐང་ལ་ཕེབས་ནས་སྡེ་པ་ཨ་སང་ནོར་བུའི་ནང་དུ་བཞུགས། ལི་ཐང་མཁན་པོ་ཆོས་གྲགས་ཀྱིས་ལི་ཐང་དགོན་པར་གདན་འདྲེན་ཞུས་པར་

[018B] དེ་ནས་རིམ་གྱིས་ཕེབས་ཏེ་འབའ་སྡེ་པ་རྣམ་ངེས་ཚང་ནས་བཞུགས། འབའ་སྡེ་ཆེན་ཁང་སར་དུ་གདན་འདྲེན་ཞུས། འབུལ་བ་དང་བསྙེན་བགུར་གཟབས། སྨ་ཁམས་ལ་ཕེབས་ཏེ་འོད་ཟེར་སྤྲུལ་སྐུའི་ནང་དུ་
བཞུགས། སྨ་ཁམས་ཐ་ཇིས་གདན་དྲངས། དངོས་འབུལ་དང་བསྙེན་བཀུར་གང་ལེགས་བྱས། དེ་ནས་ཁམས་བྲག་གཡབ་བྱམས་མདུན་དུ་ཕེབས། བྲག་གཡབ་ཆེ་ཚང་དང་ཆུང་ཚང་གཉིས་ཀྱིས་མཚམས་ཞུ་ཕུལ། ཁམས་ཆབ་མདོར་རྒྱལ་བ་
འཕགས་པ་ལྷ་དང་ཞི་བ་ལྷ་རྣམ་གཉིས་དང་མཇལ་འཕྲད་གནང་དངོས་འབུལ་གྱ་ནོམ་པ་བཏེག་ཚུར་ལའང་གནང་སྦྱིན་གཏོས་ཆེ་བ་སྩལ། ཁམས་རི་བོ་ཆེར་ཕེབས། ནགས་ཤོད་དགོན་པའི་ཇ་སག་བླ་མས་མཚམས་ཞུ་དང་དངོས་འབུལ་
བགྱིས། ཁམས་ཤོ་པ་མདོའི་དགོན་པར་ཕེབས་སྐབས་གྲ་མང་ནས་རྟེན་འབྲེལ་བསྟོད་པའི་ལུང་སོགས་ཆོས་བཀའ་འགའ་ཞིག་ཞུས་ཏེ་དངོས་འབུལ་དང་བསྙེན་བཀུར་ཤིན་ཏུ་གཟབས། དེ་ནས་རིམ་གྱིས་ཕེབས་ཏེ་ནུབ་གངས་ལའི་མདོ་རྡོ་ཐུག་ན་
བཞུགས་པའི་དགུང་མོ་ཕྱག་མཛོད་ལ་ནུབ་གངས་ལ་འདིར་བསྟན་མ་གནས་པ་འདྲ་གསུང། དེ་ཅི་རེད་ཞུས་པར། དེ་ནས་བསྟན་མ་ཕེབས་ཏེ་ཁྱོད་ལ་སྒོ་མང་མཁན་པོ་ཡོང་གསུང་བ་ཞིག་རྨིས་བྱུང། འོན་ཀྱང་ང་ལ་དེ་ཡོང་དོན་ག་ལ་ཡོད་གསུང། དེ་ལྟར་
ལམ་སྐབས་སུ་ཉེ་ཞོ་ཅི་ཡང་མེད་ཅིང་བསྟན་འགྲོའི་དོན་མཛད་བཞིན་པའི་མུ་ནས་ལྷ་སར་ཕེབས། དེའི་ཚེ་ཨམྦན་གཉིས་དང་བཀའ་བློན་བཞི། གོང་མའི་ཆོ་ལོ་ཡོད་པ་རྣམས་ཀྱིས་གསེར་ཡིག་ལ་ཕེབས་བསུ་དང། མཁན་པོ་ཉིད་ལ་ཇ་ཐབ་བྱས། དེ་རྗེས་༄༅། །གསེར་ཡིག་པོ་ཏ་ལར་གདན་འདྲེན་ཞུས་སྐབས་ནོ་མིན་ཧན་གཟིམ་ཆུ་འཕྱི་མའི་སྒོར་ཕེབས་ནས་པུས་བཙུགས། རྒྱལ་བ་རིན་པོ་ཆེ་བཞུགས་ཁྲིའི་རྩར་ཕེབས།    ༈   གོང་མའི་བཀའ་བསྒྱུར་བ་
ནི་གནམ་གྱི་ལྷའི་བཀའ། ཁྱོད་ཏཱ་ལའི་བླ་མའི་སྤྲུལ་སྐུ་བདེ་མོ་ཨེ་ཡིན་ཞེས་ཞུས་ཏེ་རྒྱལ་བའི་ཕྱག་ཏུ་གསར་ཡིག་ཕུལ། རྟེན་ཆས་བསམ་གྱིས་མི་ཁྱབ་པ་རྣམས་རིམ་བཞིན་སྦྱན་ལམ་དུ་བསྟར། ནོ་མིན་ཧན་དང་ཨམ་བ་ནག་གཉིས་བཀའ་བློན་
བཞི། བོད་ཀྱི་ཆོ་ལོ་ཡོད་པ་རྣམས་ལ་སོ་སོའི་གོ་བབ་ཀྱི་གོང་མའི་རྟེན་ཆས་རིམ་པར་སྤྲད། དེ་ནས་གཞུང་གིས་སྟོན་ཆེན་གནང་དེའི་སྟེང་དུ་སྐྱབས་མགོན་རྒྱལ་བ་རིན་པོ་ཆེ་དང་ནོ་མིན་ཧན་སོགས་ཐུགས་ཤིན་ཏུ་དགྱེས་ཉམས་ཀྱི་གསུང་
གླེང་མང་པོ་མཛད། ཞག་ཁ་ཤས་སོང་ནས་འབྲས་སྤུངས་སུ་ཕེབས། ཚོགས་ཆེན་ལ་མང་ཇ་བཞི་དང་འགྱེད་ཁ་རེ། སྒོ་མང་གྲྭ་ཚང་ལ་གྲྭ་ཇ་བཞི་དང་དངུལ་ཞོ་གསུམ་རེ། བསམ་བློ་ཁམས་ཚན་ལ་དངུལ་ཞོ་དོ་རེ་དང་ཚོམ་ཇ་བཞི། བིས་མདོ་
མི་ཚན་ལ་དངུལ་ཊཾ་ཁ་རེ་དང་ཚོམ་ཇ་བཞི་བཏང། རྒྱལ་བ་རིན་པོ་ཆེར་གཟུམ་ཆུང་ནང་དུ་འབུལ་བ་དངུལ་གྱི་མཎྚལ་འདོགས་བཅས། ནང་མཛོད་ཁ་བཏགས། སྐུ་གསུང་ཐུགས་རྟེན། དངུལ་སྲང་ཉིས་བརྒྱ། གོས་ཡུག་བཅོ་ལྔ། ཤིང་ཐོག་
སྣ་ཚོགས་ཀོ་ཁྲ་ལྔ། ཤིང་ཐོག་ཨ་མྲ་སྒམ་གསུམ། ཐ་མ་ཁ་ཀོ་ཁྲ་ལྔ་བཅས་རྣམ་གྲངས་ཉིས་བརྒྱ་དང་སུམ་ཅུ་རྩ་གསུམ་ནོ་མིན་ཧན་ལའང་མཎྜལ། མཛོད་བཏོགས། སྐུ་གསུངས་ཐུགས་རྟེན་དངུལ་སྲང་བརྒྱ། གོས་ཡུག་བདུན། ཤིང་

[019B] ཐ་མ་ཁ་ཀོ་ཁྲ་གསུམ་བཅས་རྣམ་གྲངས་བརྒྱ་དང་དགུ་བཅུ་ཕུལ། འདུལ་བ་བླ་བྲང་རྩིས་སྤྲད་ནས་ལྷ་དཔང་གླིང་དུ་ཟུར་བཞུགས་མཛད། རྒྱལ་དབང་རིན་པོ་ཆེ་ནས་ཁྱོད་རང་གོང་མ་བདག་པོ་ཆེན་པོ་དགུང་ལོ་བདུན་ཅུར་ཕེབས་
པའི་བཀྲ་ཤིས་ཁྲི་ཕྲག་གི་བ་ཡང་འབུལ་བར་ཕྱིན་སྐབས་འདི་གའི་བསྟན་སྲིད་ལ་རྒྱར་ཤིན་ཏུ་ཕན་པ་བྱུང་བས་དམིགས་བསལ་གྱི་བསྐོ་བཞག་བ་བྱིས་པ་ཡིན་གསུང་སྟེ་ལྷོ་བྲག་ཆུང་ཚ་དགོན་མ་ལག་དང་བཅས་པའི་མྑ་ནས་བདག་རྐྱེན་ལ་གནང་
དེར་བྱོན་ནས་ཁྲི་འདོན་གནང་སྐབས་དངོས་འབུལ་རྒྱ་ཆེན་པོ་དང་ཁྱད་པར་སྐུ་གསུང་ཐུགས་རྟེན་གྱི་གཙོ་བོའི་ཛྷི་ཁྱིམ་ལས་གྲུབ་པའི་གོ་བོའི་སྐུ་ཁྲུ་ཚད་མ་ཀན་ཆག་བྲ་གར་འིན་ནང་རྟེན་གྱི་ཙོ་བོ་དེ་ཉིད་དུ་ཕུལ་བས་ཐུགས་ཤིན་ཏུ་གྱེས། ཕན་ཡང་མང་འགྱེད་
སོགས་ཀྱིས་ཚིམ་པར་མཛད། ལོ་བདུན་གྱི་རིང་ལ་འཛིན་བདག་བྱས་བིས་མདོ་མི་ཚན་ལ་སྔར་ཚོ་མ་མེད་པས། ཚོམ་ཇ་ཡོད་ཚེ་རྒྱུད་ཁང་སྟེང་གི་གཡབ་སྐོར་དུ་འཚོགས་དགོས་བ་སོགས་འོ་བརྒྱལ་བར་ཡོད་པ་དང། རྒྱལ་ཁང་རྩེའི་ཁང་མིག་རྣམས་དང་
གྲྭབ་ནང་ཕན་ཚུན་ཉོ་ཚོང་བྱས་ཏེ་འགྲོ་བ་ཞིག་ཡོད་པ་དེ་སྐབས་ཉོ་མཁན་སོགས་འགྲིག་པ་ཞིག་མ་བྱུང་བས་ཚུར་བསྙེགས་ནས་ཡོངས་པ་ལྟ་བུས་དཀའ་ཚེགས་མེད་པར་གྱུང་བ་ཉོས་ཏེ་མི་ཚན་གྱི་ཚོམས་སུ་སྦྱོར་འཇག་གནང། སྔར་གྲྭ་རྐྱང་སྐབས་དེར་
ཡང་ཡང་བཞུགས་རྒྱུར་སོང་ཞིང། འདི་དུས་རྟེན་འབྲེལ་རང་འགྲིག་གིས་ཕྱག་ཏུ་འོང་ལུགས་དང། སྔོན་ཆོས་གྲྭ་འགྲིམ་སྐབས་མངའ་རིས་སྤྲུལ་སྐུ་རིན་པོ་ཆེ་ནས་ཁྱེད་རྒྱུ་བྱུང་ན་དགའ་ལྡན་ཁྲི་པ་བྱེད་རྒྱུའི་སྔོན་གྱི་ལས་སྨོན་གྱི་འཕྲོ་

[020A]༄༅། །ཞིག་འདུག་གསུང་པ་རྣམས་གུང་བསྒྲིགས་ཏེ། དབྱོད་ལྡན་འགའ་ཞིག་ཁྲི་རྒྱལ་ཁང་རྩེ་པའི་སྐྱེ་མཐར་གླེང་བའང་བྱུང། དེ་ནི་ཁྲི་ཐོག་ཉེར་ལྔ་བ། མཚན་དངོས་དཔལ་འབྱོར་རྒྱ་མཚོ་རྒྱལ་ཁང་རྩེར་ཡུན་རིང་བཞུགས་
པས་རྒྱལ་ཁང་རྩ་བར་གྲགས། རྭ་སྒྲེང་གི་ཇོ་བོ་འཇམ་པའི་རྡོ་རྗེ་དང་རྒྱལ་བ་བསོད་ནམས་རྒྱ་མཚོས་ཁུ་སྟོན་གྱི་སྐྱེ་བར་ལུང་བསྟན། ཕྱག་མཛོད་སེང་གེ་སོགས་རྒྱལ་བའི་སྤྲུལ་སྐུ་གདན་འདྲེན་ལ་སོགས་ཡུལ་དུ་འགྲོ་སྐབས། ཐམས་ཅད་མཁྱེན་པ་ཡོན་ཏན་རྒྱ་
མཚོ་ཞེས་མཚན་འདོགས་མཁན་ཡང་ཁོང་ཡིན་ལ། དུས་ཐོག་དེར་བསྟན་འགྲོ་ལ་ཕན་པའི་འཕྲིན་ལས་ཆེ་ཤོས་ཤིག་བྱུང་བར་སྣང་ངོ། །དེ་ལྟར་ལྷ་དབང་གླིང་དུ་ཟུར་བཞུགས་ཀྱི་སྐབས་ཕལ་ཆེར་བཅད་རྒྱ་ལྟ་བུའི་ངོས་ནས་ཐུགས་དམ་མཛད་ཅིང་
གཞུང་ནས་བཀའ་ཕེབས་ཏེ་རྒྱལ་བའི་ཞབས་བརྟན་ལ་ཚེ་དཔག་མེད་སྒྲོལ་དཀར། མགོན་པོ་ཚེ་བདག་སོགས་ཀྱི་ཚེ་སྒྲུབ་ཀྱང་ལོ་ལྟར་བདུན་ཕྲག་གཉིས་གསུམ་རེ་གནང། ཆུ་སྟག་ལོ་ཉིད་ཀྱི་དགེ་ཕྲུག་ཧར་ཆིན་ཐོ་ཡོན་མཐུ་སྟོབས་ཉི་མ་ལ་ཞུར་
བཅུག་སྟེ། སྙིགས་མའི་དུས་འདིར་རྗེ་བཙུན་མི་ལ་དང་མཚུངས་བར་ཆོས་བརྒྱད་ཀྱི་འཆིང་བགྲོལ་བའི་རྣལ་འབྱོར་གྱི་དབང་ཕྱུག་ཀློང་རྡོལ་བླ་མ་རིན་པོ་ཆེའི་དྲུང་ནས་ཐར་འདོད་ཡོངས་ཀྱི་འཇུག་ངོགས་གཅིག་པུ་བྱང་ཆུབ་ལམ་གྱི་རིམ་པ་ཆེན་མོ་
མཆན་སུམ་སྦྲགས་ཀྱི་བཤད་ལུང་རྒྱས་པ་མན་ངག་གི་གནད་དུ་མས་བརྒྱན་པ་དང། རྒྱུད་སྡེ་ཀུན་གྱི་རྒྱལ་པོ་དང་མདོ་སྡེ་ཀུན་གྱི་ཟམ་ཏོག་དཔལ་གསང་བ་འདུས་པའི་རྒྱུད་འགྲེལ་བ་དང་བཅས་པའི་དགོངས་དོན་རྗེན་པར་སྟོན་པ་འགྲེལ་བ་བཞི་སྤྲགས་

[020B] གཞན་ཡང་བརྒྱད་སྟོང་པ་བཀའ་གདམས་གཞུང་དྲུག། །འགྲེལ་ཆེན་དྲི་མེད་འོད། བྱམས་ཆོས་སྡེ་ལྔ། ཚད་མ་སྡེ་བདུན། མངོན་པ་གོང་འོག། །འདུལ་བ་མདོ་རྩ་བ་མེ་ཏོག་ཕྲེང་རྒྱུད། མདོ་ཀུན་ལས་བཏུས་པ། བཞི་བརྒྱ་པ་
ནག་པོ་གཞུང་དྲུག་ཕྲེང་བསྐོར་གསུམ། དྲིལ་བུའི་གཞུང་ཆུང་གསུམ། ལཱུ་ཨི་བའི་རྒྱ་གཞུང། མདོ་བསྲེ་ མདོར་བྱས། དཀྱིལ་ཆོག་ཉི་ཤུ་པ། རྣམ་བཞག་རིམ་པ། གསང་འདུས་རིམ་ལྔ། སྒྲུབ་ཐབས་རྒྱ་མཚོ་དང་བ་རི་བརྒྱ་རྩའི་རྒྱ་གཞུང་སྣར་
ཐང་བརྒྱ་རྩའི་རང་གཞུང་སོགས་རྒྱ་གཞུང་དང། བཀའ་གདམས་ཕ་ཆོས་བུ་ཆོས། རྒྱལ་པོ་བཀའ་འབུམ། དཔལ་འཁོར་ལོ་སྡོམ་པའི་རྒྱུད་འགྲེལ་སྤས་དོན་ཀུན་གསལ། རིམ་ལྔ་གསལ་སྒྲོན། བསྐྱེད་རིམ་དངོས་གྲུབ་རྒྱ་མཚོ། འཇིགས་བྱེད་བསྐྱེད་རིམ་
ཆེན་མོ། འཁྲུལ་འཁོར་ཁམས་གསུམ་རྣམ་རྒྱལ། ཡིག་ཆུང་ཡང་སོགས་དང། མགོན་པོའི་བེ་བུམ། རྣམ་སྲས་བེ་བུམ། བེག་རྩེའི་བུམ། ལྷ་མོའི་ལས་གསུམ་རྣམ་གཞག། །ཐར་རྩེ་བའི་སྒྲུབ་ཐབས་རྒྱ་མཚོ་དང། ཆོས་སྤྱོད་རབ་གསལ་
གསར་རྙིང་གཉིས་ཀྱི་ལུང་སོགས་ཟབ་པ་དང་རྒྱ་ཆེ་བའི་ཆོས་རྒྱུན་དཔག་ཏུ་མེད་པ་ཟླ་བ་མང་པོར་སྦྲེལ་ཏེ་རྒྱ་མཚོ་ལས་ཆུ་བཅུ་པ་བཞིན་དུ་བཞེས་ནས་ཐུགས་ཀྱི་ཡོལ་གོ་འགེངས་པར་མཛད་ཕྱི་ནས་དགའ་ལྡན་ཁྲིར་ཕེབས་པ་གཟིམས་ཁང་ཆོས་མཛད་
ངག་དབང་སྙན་གྲགས་སོགས་དགེ་བཤེས་མང་པོས་ཀྱང་དེའི་ཞར་ལ་ཐོབ་བས་རྒྱ་བོད་ཀྱི་གཞུང་འགང་ཆེ་ཞིང་རྒྱུན་ཉག་ཕྲ་བ་མང་པོའི་ཆད་འཐུད་དུ་གྱུར་བའི་རྩ་བ་དམ་པ་འདི་ཉིད་ཀྱི་བཀའ་དྲིན་ཡིན། དེར་མ་ཟད་ཡོངས་འཛིན་ཡེ་ཤེས་རྒྱལ་མཚན་

[021A]༄༅། །དཔལ་བཟང་པོའི་ཞལ་སྔ་ནས་ལོ་ལྟར་སྟོན་དཔྱིད་ལ་བཀའ་ཆོས་ཆེན་མོ་གཉིས་རེ་གནང་གི་ཡོད་པས། ཤིང་འབྲུག་ལོའི་དཔྱིད་ཆོས་སྐབས་བདག་གིས་འདི་ལོ་སྟོན་ཀའི་བཀའ་ཆོས་ལ་འདུལ་བ་མདོ་
རྩ་བའི་བཤད་ལུང་ཞིག་ཐུགས་རྗེས་གཟིགས་དགོས་ཞེས་གསོལ་བ་བཏབ་པར་དགྱེས་བཞིན་ཞལ་གྱིས་བཞེས། དབྱར་ཀ་ཡང་བསྐྱར་གྱིས་ཉེར་ལེན་ཞུས་པའི་ཚེ་ནོ་མིན་ཧན་ལ་གཅིག་ཞུ་དགོས་གསུང། དེར་ཕྱིན་ནས་ཞུས་པས། སྟོན་དཔྱིད་ཀྱི་
བཀའ་ཆོས་འཆར་ཅན་འདི་སྡེ་པ་གཞུང་ནས་ཞུས་པ་ཡིན། སོ་སོས་གང་འདོད་རེ་གནང་རྒྱུ་ཡིན་ན་རང་རང་གིས་གདན་འདྲེན་ཞུས་རྨེ་རུ་ནས་འདུལ་བ་འདྲ་གནང་སྟེ་མི་ཚོའི་འདུ་ཁང་བཤིག་བཏང་མི་ཆོག་གསུང་ནས་དགོངས་པ་མཁྲོལ། ད་བྱེད་
ཐབས་མི་ཡོང་བར་འདུག་སྙམ་ཕྱིར་སོང་སྟེ་རྒྱུ་མཚན་བླ་མ་ལ་ཞུས་པས། ཁྱོད་རང་སེམས་ཕམ་མི་དགོས། འབྲས་སྤུངས་གདན་ནས་ཁྱད་པར་ཅན་ཡིན་པས་ང་རང་ལ་མཇལ་འདུན་ཞིག་ཀྱང་ཡོད། ང་རང་ཚོའི་འདི་ཅི་ལས་ཀྱང་ཡག་པོ་ཞིག་ཡོང་
གསུང། གསུང་ཟུར་དེ་ལ་བརྟེན་ནས་བདག་གི་དགེ་རྒན་རིན་པོ་ཆེ་མཁན་པོ་སྐལ་བཟང་དངོས་གྲུབ་པར་ད་ཆ་གཞན་སྟབས་མི་འདུག་པས་འབྲས་སྦུང་སྤྱི་ཞུས་ཀྱི་མིང་ཞིག་འཇོག་དགོས་པར་འདུག་ཞུས་པས་ཐུགས་ཤིན་ཏུ་འཐད་ཀྱང་ནོ་མིན་ཧན་གྱི་
སྟབས་དོགས་པ་གནང་གི་འདུག་འོན་ཀྱང་བླ་མ་ཚོགས་འདུའི་སྟེང་ནས་གླེང་བསླང་བར། དམ་པ་འདི་ཉིད་ནས། བླ་མ་གཞན་དང་མི་འདྲ་བ། གདན་ས་གཞན་དང་མི་འདྲ་བ། ཆོས་གཞན་དང་མི་འདྲ་བ་ཡིན་པས་དོགས་པ་བྱེད་རྒྱུ་ཡོད་དོགས་

[021B] ཞུས་ཐོང་ཞེས་གྲོས་མགོ་བཏོན་ཏེ་གདན་འདྲེན་ཞུས་གདན་ས་ཕན་ཚུན་ནས་བློ་གསལ་དོན་གཉེར་འདུས་པ་ལྔ་སྟོང་ཙམ་ལ་བདུན་པའི་ཚེས་བརྒྱད་ནས་བཟུང་རྩི་ན་ཉི་ཤུའི་རིང་བསྟན་པའི་ནད་མཛོད་འདུལ་བ་མདོ་རྩ་བའི་བཤད་ལུང། དེ་ནས་
སྒོ་མང་ལ་མངོན་རྟོགས་རྒྱན་གྱི་བཤད་ལུང། བློ་གསལ་གླིང་དུ་འདུལ་བརྒྱ་མཚོའི་སྙིང་པོའི་བཤད་ལུང། བདེ་ཡངས་པར་སྨན་བླ་མཐོ་བརྩེགས་ཀྱི་རྗེས་གནང། སྔགས་པར་བླ་མ་ལྔ་བཅུ་པའི་བཤད་ལུང་བཅས་གནང། འབྲས་སྤུངས་སྤྱི་སོའི་གཏོང་
སྒོ་རྣམས་རང་རང་འོས་ཐད་ཀྱི་གཞི་ཀའི་ཐོག་ནས་ཡོང་བས་སྦྱིན་སྦྲོད་ལེན་བྱེད་རྒྱུ་ཆེར་མེད་སྟབས་སྤྱིས་སོ་ནས་འབུལ་བའི་རྣམ་བཞག་ཆེར་མི་འདུག་ལ། རང་ཉིད་རྩ་བའི་ཞུ་བ་པོར་སོང་སྙབས་གཏང་རག་གི་ཡོན་དུ་མཎྚལ། སྐུ་གསུང་ཐུགས་རྟེན། དངུལ་རྟ་
རྨིག་མ་གཉིས། གོས་ཡུག་ཁ་ཤས་བཅས་ཕུལ་བས། བཀའ་ཆོས་གྲོལ་ནས་ཕྱིར་ཡོང་སྐབས་དམ་པ་འདི་ཉིད་ནས། ཁྱེད་ཀྱིས་ངེད་འབྲས་སྤུངས་བླ་མ་ཚོའི་ངོའི་འབག་བཤུས་སོང་ཞེས་རྩེད་མོ་གནང་གི་འདུག་ལ། བཀའ་ཆོས་འདི་སྐོར་ལའང་
ཁོང་བཀའ་དྲིན་ཆེ་བར་བྱུང། ཅི་མཛད་བསྟན་པ་ལ་ཕན་རླབས་བཀའ་དྲིན་ཆེ་བ་ཁོ་ནར་འབྱུང་བ་ནི་རྒྱལ་བའི་དམ་ཆོས་འཛིན་པའི་སྨོན་ལམ་གྲུབ་པའི་འབྲས་རྟགས་སུ་མངོན། དེས་མཚོན་ཏེ་ཡོངས་འཛིན་རིན་པོ་ཆེ་མདུན་ནས་ཆོས་བཀའ་མང་པོ་སྔ་
ཕྱིར་གསན་ཞིང། སྐབས་ཤིག་རྒྱལ་སྲས་རིན་པོ་ཆེ་སྐལ་བཟང་ཐུབ་བསྟན་འཇིགས་མེད་རྒྱ་མཚོའི་ཞལ་སྔ་ནས་ཀྱིས་རྣམ་རྒྱལ་གྲྭ་ཁང་དུ་རྡོ་རྗེ་ཕྲེང་བ་དང་མི་ཏྲ་བརྒྱ་རྩ་སོགས་གནང་བའང་ལེགས་པར་གསན་ཏེ་གསང་ཆེན་གདམས་པའི་ནོར་བུས་ཐུགས་ཀྱི་

[022A]༄༅། །བང་མཛོད་ཕྱུར་བུར་གཏམས། དོན་གཉེར་ཅན་འགའ་ཞིག་གིས་ནན་གྱིས་ཞུས་ཏེ་ཆོས་བཀའ་འགའ་ཞིག་གནང་ཡང་དེ་གཙོ་བོར་མི་མཛད་པར་རང་གིས་གསན་རྒྱུ་དང། དེ་མ་ཡིན་པའི་སྐབས་ཐམས་ཅད་དུ་
དབེན་པ་ལས་སྐྱེས་པའི་བདེ་བས་ཐུགས་ཕྲོགས་ཏེ་ཉམས་བཞེས་ལ་ཤིན་ཏུ་འགྲུས་པར་མཛད་པས་ཐུགས་དམ་ཡར་ཟླ་བཞིན་འཕེལ། མཛད་པ་འྡིའང་དོན་ཆེན་པོ་ཀུན་གྱིས་གོ་དགོས་པ་ཞིག་ཡིན་ཏེ། དེང་དུས་ཕལ་མོ་ཆེ་རང་གིས་མཐོས་
གོང་ནས་གཞན་ལ་བཤད་པར་རིངས་པ། སློབ་གཉེར་མགོ་ཚུགས་ཙམ་ནས་མཁས་པའི་གྲགས་པ་འདོད་པ། སྒོམ་སྒྲུབ་ཀྱི་སྣེ་མ་ཟིན་པར་གྲུབ་ཐོབ་རེ་བ་སོགས་པའི་འབྲས་བུ་འདོད་ཀྱང་རྒྱུ་ལ་གཡེལ་བ་ནི་གང་ཡང་མི་འགྲུབ་པའི་སྔ་ལྟས་ཡིན་པས། ཡོན་
ཏན་ཕུན་སུམ་ཚོགས་པ་འདོད་ན་དམ་པའི་མཛད་སྲོལ་འདི་བཞིན་བྱེད་དགོས་ཏེ། བསྟོད་པ་བརྒྱ་ལྔ་བཅུ་པ་ལས། ཁྱོད་ནི་ཡོན་ཏན་རྒྱུ་རྣམས་ལ། །མངོན་གྱིས་འབྲས་བུ་རྣམས་ལ་མིན། །ཡང་དག་སྒྲུབ་པ་དེ་ཉིད་ཀྱིས། །ཁྱོད་ཀྱི་ཡོན་ཏན་ཕ་མཐར་
ཕྱིན། །ཞེས་གསུངས་པ་བཞིན་ནོ། །ཤིང་འབྲུག་གི་ལོ་མཇུག་ཏུ་ཀུན་མཁྱེན་འཇམ་དབྱངས་བཞད་པ་རིན་པོ་ཆེ་དབུས་སུ་ཆིབས་བསྐྱོད་པར་ཕེབས་བ་སུ་ཞུ་ཞིང་སྦར་ནས་ཐུགས་འདིས་ཆེ་བས་སང་ཡང་མདུན་དུ་བེབས་ཏེ་ལུགས་གཉིས་ཀྱི་གསུང་
གླེང་འཕེལ། ཀུན་མཁྱེན་མཆོག་ནས་ཁྱེད་བཀྲ་ཤིས་འཁྱིལ་དུ་ཕེབས་དགོས་གསུང་བར་ཁས་ལེན་ཞུས། ཕྱི་ལོ་ཀུན་མཁྱེན་མཆོག་གཙང་དུ་ཕེབས་ཏུ་ཆོས་ཀྱི་འཁོར་ལོ་རྒྱ་ཆེར་བསྐོར་བ་དང་པཎ་ཆེན་རྣམ་ཐར་བཀའ་རྩོམ་མཛད་པ་སོགས་ཀྱིས་

[022B] དེའི་ཤུལ་དུ་གཞུངས་རིན་པོ་ཆེ་ནས་དམ་པ་འདིར་རྒྱ་ནག་མཁན་པོར་ཕེབས་དགོས་ཀྱི་བཀའ་བབས་གནང་བ་ཞུ་རྩིས་མཛད་ཀྱང་གནང་བ་ཞུས་མི་ཆོག་ཅེས་དགོངས་པ་མ་ཁྲོལ། དེ་ནས་བྱང་ཁ་བརྒྱུད་དེ་ཕེབས་པར་ལམ་
སྐབས་ཀུན་ཏུ་དཔོན་གཡོག་རྟག་ཁལ་དང་བཅས་པར་ཉེས་སྐྱོན་ཅི་ཡང་མེད་པས་བདེ་སྐྱིད་དང། གོང་དུ་མཇལ་ཏེ་རྟ་ལོའི་ལོ་གསར་ལ་ཞབས་བརྟན་དང་རྟེན་ཆས་འབུལ་རྒྱུ་སོགས་གྲ་གང་འགྲིག་གོང་མ་ཆེན་པོས་ཀྱང་དགྱེས་གཟིགས་ཀྱི་བཀའ་
སོགས་གང་ལེགས། འཆར་ཅན་གྱི་རྟེན་ཆས་རྒྱ་ཆེན་པོ་གནང་བ་སོགས་སྔ་མའི་སྐབས་བཞིན་བཀྲ་ཤིས་ལུགས་ལེགས་ཀྱི་མུ་ནས་ཡར་ཕེབས་པ་དང། ཀུན་མཁྱེན་འཇམ་དབྱངས་བཞང་པ་ཕྱིར་ཆིབས་ཁ་བསྒྱུར་བ་ནག་ཆུའི་མཚོ་མོ་རར་མཇལ་
འཛོམ་བྱུང། ཕན་ཚུན་ལེགས་སྐྱེས་སྤེལ་ཞིང་གསུང་འཕྲོས་མཛད་ཀུན་མཁྱེན་མཆོག་ནས་ཁྱེད་ཡར་ཕེབས་ན་རྒྱལ་དབང་རིན་པོ་ཆེའི་ཐུགས་ལ་སྒོ་མང་བླ་མར་བསྐོ་རྒྱུའི་ཐུགས་འདུན་འདུག་བས། དེ་བྱས་ཏེ་གྲྭ་ཚང་ལ་འཆད་ཉན་ཡག་པོ་ཞིག་གནང་
ན་དེ་གལ་ཆེ། ཁྱེད་ཀྱིས་སྔར་འདུལ་བ་བླ་མ་བྱས་ཏེ་རིགས་གྲུ་གཉིས་བཏང་འདུག་པས་ད་ལན་གཅིག་ལས་གཏོང་མི་དགོས། དེའི་མཚམས་སུ་ངེད་ཀྱིས་བསུ་མ་གཏོང་རྒྱུ་ཡིན་པས་ཕེབས་དགོས་ཞེས་གསུང་ཡང་བསྐྱར་ཕེབས་པར། སྔ་མའི་ཁས་
ལེན་འགྱུར་མེད་ཀྱི་ལན་ཞུས། ཡར་འབྱོར་ནས་རྒྱལ་བར་གསར་ཡིག་དང་རྟེན་ཆས་འབུལ་རྒྱུ། གཞུང་གིས་སྟོན་ཆེན་སོགས་སྔར་རྒྱུན་བཞིན་བྱས། རྒྱལ་དབང་ཐམས་ཅད་མཁྱེན་པར་གཟིམ་ཆུང་གི་འབུལ་བར། དངུལ་གྱི་མཎྚལ། མཛོད་པ་བཏགས་

[023A]༄༅། །གཅིག་སྐུ་གསུང་ཐུགས་རྟེན། དངུལ་སྲང་བརྒྱ་དང་ལྔ་བཅུ། གོས་ཡུག་བཅོ་ལྔ། ཤེལ་ཀར་སྒམ་གསུམ། ཐ་མ་ཀ་ཀོ་ཊ་ལྔ། སིས་ཐོག་ཨམྲ་སྒམ་གཉིས་བཅས་རྣམ་གྲངས་བརྒྱ་དང་བརྒྱད་ཅ་ཀྱ་གཅིག་ཕུལ་
དེ་ནས་འབྲས་སྤུངས་ལ་ཕེབས། འབྲས་སྤུངས་ཚོགས་ཆེན་ལ་མང་ཇ་བཞི་དང་འགྱེད་ཞོ་རེ། སྒོ་མང་གྲྭ་ཚང་ལ་གྲྭ་ཇ་བཞི་འགྱེད་སྐར་མ་ཕྱེད་བརྒྱད་དེ། ཁམས་ཚན་མི་ཚན་ལའང་ཚོམ་ཇ་འགྱེད་བཅས་བཏང་སྟེ་དེ་སྐོར་གྱི་བྱ་བཞག་ཐམས་ཅད་ཀྱང་
བདེ་བླག་ཏུ་འགྲུབ་བོ། །ཆེ་དགུའི་ཐུགས་ཀྱི་རི་རྩེར་མི་འགྲོ་བ་།ཆོས་ཚུལ་ཟབ་རྒྱད་ཡན་ལག་བརྒྱད་ལྡན་གྱི། །ཆུ་རྒྱུན་དད་པའི་གཤོང་བུར་འཁྱིལ་བ་ཡི། །ཆ་ཙམ་གྱིས་ཀྱང་སྲིད་ཞིའི་གདུང་བསེལ། །འཇམ་དབྱངས་མི་ཡི་རྗེ་བོར་ཡང་བསྐྱར་གྱིས། །
མཇལ་བས་བཞེད་དགུ་གྲུབ་ནས་སླར་ལོག་ཚེ། །འཇམ་དབྱངས་བཞད་པའི་རྡོ་རྗེས་སླད་ཀྱི་དུས། །མཇལ་འཛོམ་དགོས་པའི་བཀའ་ཕེབས་དང་དུ་བཞེས། དེ་ནས་མ་འགྱང་བར་སྒོ་མང་མཁན་པོར་བསྐོ་བཞག་གི་བཀའ་བསྒྱུར། དགུང་ལོ་ང་
ལྔར་ཕེབས་པས་ར་བྷ་བཱ་སྟེ་ཟིལ་གནོན་ཅེས་པ་མེ་ཕོ་རྟའི་ལོ་ཧོར་ཟླ་བཅུ་གཅིག་པའི་གྲལ་ཚེས་བཟང་པོར་མཁས་གྲུབ་ཀླུ་དབང་སྟོང་གི་རོལ་མཚོ། ལུང་རིགས་དབྱངས་སྙན་སྒྲོགས་པའི་དགའ་ཚལ། འཁྲུལ་བྲལ་བཤད་སྒྲུབ་བསྟན་པའི་
འབྱུང་ཁུངས། འཛམ་བུའི་ལྗོན་པས་མཚན་པའི་གླིང་འདིར་བཤད་གྲྭ་ཇི་སྙེད་ཅིག་ཡོད་པས་ལས་རབ་དང་ཕུལ་དང་རྩེ་མོའི་ཏོག་ཏུ་སོན་པ་དཔལ་ལྡན་བཀྲ་ཤིས་སྒོ་མང་གི་ཆོས་ཀྱི་ཁྲི་འཕང་མཐོན་པོར་མངའ་གསོལ། རྒྱལ་དབང་རིན་པོ་ཆེ་ནས་ཨ་ཁུ་

[023B]ཆ་ཚང་བཅས་ཕུལ། གཞན་ཡང་ཡོངས་འཛིན་རིན་པོ་ཆེ། བྱམས་བ་རིན་པོ་ཆེའི་སྤྲུལ་སྐུ། རྒྱལ་བའི་སྐུ་མཆེད་རྗེ་དྲུང་རྣམ་གཉིས། བཀའ་བློན་ཆུ་མིག་གཡུ་ཐོག་མདའ་དཔོན་
དགའ་ལྡན་ཁང་གསར་གྱི་ཇ་སག་བླ་མ། སྐུ་ཅར་དགེ་འདུན། མགྲོན་གཉེར་ལྷ་རི་ཆོས་མཛད་སོགས་གཞུང་གི་མི་དྲག་དུ་མའི་ངོ་ཚབ་བཀའ་བློན་བཞིའི་ཚོང་དཔོན་སོགས་ཕྱོགས་ནས་འོངས་པ་ཆེ་ཁ་བཞི་བཅུ་སྐོར་དང། འབྲས་སྤུངས་སྤྱི་སོ་བླ་
མ་གདན་ཟུར་གྱི་རིགས། ཕོ་པྲང་སྡེ་པ། བཀྲ་ཤིས་ཁང་གསར་གྱི་སྡེ་པ། གྲྭ་ཚང་སོ་སོའི་གཉེར་པ། ཧ་བསམ་གྱི་དགེ་རྒན་སོགས་ཕལ་ཆེར་གྱིས་ཁ་དར་ཕུལ་ཞིང་བདོག་པའི་ཚན་གྲངས་རྒྱ་གང་ཆེ་བཏེག་གཞི་བྱེས་ཀྱི་མགྲོན་རྣམས་ལ་དགའ་སྟོན་
ཕུན་སུམ་ཚོགས་པ་བསྟབས། གཞུང་ནས་རིགས་ཆེན་གྱི་གཏོང་ཐེབས་ཤེས་དཀར་དགོན་པའི་མཁན་ས་གནང་བར་ས་ཐག་རིང་བས་དངོས་སུ་ཕེབས་མ་ཐུབ་ཀྱང་མ་ཞབས་དྲུང་སྐུ་ཚབ་ཏུ་མངྭགས་ཏེ་འཛིན་བདག་མཛད། དགུན་ཆོས་ཆེན་མོའི་
འཛིན་གྲྭ་ཕྱེ་བ་དང་དུས་འགྲིག་པས་པོ་ཏི་ཐམས་ཅད་ཀྱི་མགོ་ནས་རྩི་བཞག་བཏང། དེའང་གཉུག་རིང་ལམ་ཆད་པ་སྒྲ་དག་ཅིང་གསང་བསྟོད་དེ་གནང་བས་རང་རང་གིས་སྐྱོར་དུས་དང་མི་འདྲ་བའི་གོ་བ་སྟེར་བ་ལྟ་བུ་དང། ཕར་ཕྱིན་སྟོན་མོའི་དམ་
བཅའ་སྐོར་ལ་འཕྲོས་བ་ཡང་ཡང་མཛད་ཅིང། དེའང་རིགས་འགྲོས་དེད་ཙམ་མ་ཡིན་པར་ཡིག་ཆའི་སྟོད་སྨད་ཀུན་ལྷུ་བསྒྲིགས་ཏེ་འདི་ཨེ་འཕང་འདི་ལ་ཅི་ཟེར་ཞེས་གསུང་པ་ན་རྩོད་བཞིན་པ་ཚོར་ཡང་དེ་ཙམ་མི་ངེས་པས་བློ་སྐྱེད་ཆེ་བ་དང། དེའི་རྐྱེན་

[024A]༄༅། །གྱིས་རྒྱུན་པར་ཁ་བརྒྱལ་གྱི་བགྲོ་གླེང་ཁོ་ནས་ཉི་མ་འཕུལ་ཐབས་བྱེད་པ་ཚོའང་ཚུར་ཡིག་ཆ་འབའ་ཞིག་གི་སྟེང་དུ་འཁོར་བ་བྱུང། སྐབས་ཤིག་བཅའ་ཡིག་གི་སྟེང་ནས་ཚོགས་གཏམ་ཞི་བརྒྱས་གནང་བས་བཤད་
བཞིན་པ་དང་ཉན་བཞིན་པའི་ཡམ་ཡམ་དེ་མ་ཡིན་པར། ཐམས་ཅད་ལ་འདི་བཞིན་མ་བྱས་པའི་ཐབས་ཡོད་རྒྱུ་མ་རེད་སྙམས་སེམས་ཐོགས་ཏུ་ལྕི་ཡོར་གྱིས་འབབ་པ་དང། བསྒྲིག་འགལ་ལོག་སྒྲུབ་ཅན་རྣམས་རང་གནོང་ལ་མེ་བཙའ་ཤ་ཐོག་ཏུ་བབ་
པས་ཚའུ་ཀྱིས་འགྲོ་བ། ཚུལ་མཐུན་གྱི་སློབ་གཉེར་བ་རྣམས་དགའ་ལྷང་གིས་འགྲོ་བ་སྟེ། མདོར་ན་བསྟོད་པ་བརྒྱ་ལྔ་བཅུ་པ་ལས་བག་མེད་རྣམས་ནི་སྐྲག་བར་མཛད། །མཁས་པ་རྣམས་ཀྱི་དགའ་བ་སྐྱེད། །བར་མ་རྣམས་ཀྱི་བློ་ཡང་སྤེལ། །གསུང་
འདི་སྐྱེ་བོ་ཀུན་ལ་སྨན། །ཞེས་པ་ཇི་ལྟ་བ་བཞིན་བྱུང། དེའང་བཤད་མཁས་པ་དང། དབང་ཚེ་བའི་སྟོབས་མིན་གྱི། གསུང་བ་པོ་རང་ཉིད་ལ་དེ་དང་དོན་མཐུན་པའི་མཚན་ཉིད་ཐམས་ཅད་ཚང་བ། བླ་མ་ལྔ་བཅུ་པ་ལས། བརྟན་ཅིང་དུལ་ལ་བློ་
གྲོས་ཆེ། །བཟོད་ལྡན་དྲང་ལ་གཡོ་སྒྱུ་མེད། །ཅེས་སོགས་ཀྱི་ཁྱད་པར་མིག་མཐོང་ལག་བཟུང་ལྟ་བུར་གྲུབ་པའི་དབང་གིས་ཡིན་ནོ། །དེ་ནས་བསྒྲིགས་ལམ་བྱ་སྤུ་ནོན་གྱི་ཚུལ་དུ་གནོན་ལུགས་ལས་སྣེ་སོ་སོ་ལ་བཀོད་པས་ཁྱབ་པར་མཛད་དེ་ཚོགས་
ཆོས་གྲྭའི་རྟིང་སྐུལ། རྒྱུག་བརྩི་བཞག་ཡོད་མེད་ཀྱི་བལྟ་རྟོག་།དབྱར་དགུན་དུས་ཚོད་ལ་དཔག་བའི་འཚོགས་ཚད་གྲོལ་ཚད། འདོན་པའི་དལ་བྲེལ་ཚུན་ཆད་ཉི་མ་གཅིག་ལའང་ཡོ་བཟུང་མེད་པ་བྱུང་བས། གྲྭ་རྒན་མཐར་ཐུག་རྣམས་སྒོ་མང་

[024B]ཞེས་གླེང་བ་བྱུང། བསྟན་པའི་འབྱུང་ཁུངས་དགེ་འཛུན་གྱི་སྡེ་དང། དེའི་བྱ་བའི་གཙོ་བོ་ཆོས་འཆད་ཉན་ཡིན་ཀྱང། ཆོས་འཆད་ཉན་གྱི་རྨང་གཞི་ལ་འདུལ་ཁྲིམས་རྣམས་པར་དག་པ་ཞིག་
མེད་མི་རུང་ཡིན་པས། དེའི་རྟེན་འབྲེལ་དུ་དགོངས་ཏེ་ཀློང་རྡོལ་གྲུབ་དབང་རིན་པོ་ཆེ་ནས་སྒོ་མང་གྲྭ་ཁང་གི་ཕུའི་མི་འཁྲུགས་པའི་ལྷ་ཁང་ཞིག་གསོས་བྱེད་དགོས་གསུང་པ་བཞིན། མི་འཁྲུགས་པའི་བཞུགས་ཁྲི་གསར་བཟོ་དང། གཟུངས་གཞུག་སྐྱོན་
ཞུགས་པ་རྣམས་ལ་ཆད་བསབ། གསར་དུ་གཟུངས་སྒྲིལ་དུ་མ་དང་ཀློང་རྡོལ་རིན་པོ་ཆེ་ཙ་རིར་ཕེབ་སྐབས་ཀྱི་ཐུགས་དམ་རྟེན་གཙོའི་གླེགས་བབ་དམ་སྦྱར་མ། རྒྱལ་བ་ཡབ་སྲས་ཀྱིན་བཟའ་སོགས་བྱིན་རྟེན་བསམ་གྱིས་མི་ཁྱབ་པ་གཟུངས་གཞུག་
ཏུ་ཕུལ། གྲང་གསེར་སྲང་དུ་མས་ལྗིབ་ཐུམ་གྱིས་གསར་བཞེངས་ལྟ་བུ་དང། གཙང་ཁང་གི་ངོས་ཀུན་ལ་ལྡེབ་རིས་ཕུལ་དུ་ཕྱིན་པ་བཅས་བསྒྲུབས། བླ་བྲང་ཉིད་ཀྱི་ནང་རྟེན་དུའང་བཙོང་ཁ་བརྒྱད་ཅུའི་ཐང་ག་གསེར་ཚོན་རི་མོ་གོང་གཤམ་སོགས་
ཁྱད་དུ་འཕགས་པས་མཚོན་སྐུ་གསུང་ཐུགས་རྟེན་མང་དུ་བཞུགས་ཆོས་ཐོག་ལ་ཆོས་གྲྭ་འཆག་མེད། དབྱར་སྟོན་ལམ་རིམ་ཆེན་མོའི་བཤད་ལུང་སོགས་རྒྱས་པར་གནང། དུས་དབང་གིས་ཉེ་འཁོར་ནས་ཆོས་ལུགས་སྣ་ཚོགས་བྱེད་མཁན་
བྱུང་བར་ལ་ལས་དགག་པ་བྱས་ཀྱང། འགའ་ཞིག་དག་སྣང་སྦྱོར་ཁུལ་བྱས་ཏེ་དེ་འདྲ་ཟེར་མི་ཉན་བྱས་པ་གསན་ནས་ཐུགས་ལམ་བབ་པར་གསུང་ཆོས་སྐབས། ཁྱེད་ཚོས་དག་སྣང་ཆེ་མདོག་དང། རྒྱུ་དག་བཟང་མདོག་བྱེད་པ་དེ་ཏམ་གོ་བ་༄༅། །ཡིན། ཆོས་རྣམ་དག་ཅིག་ཡིན་ན་རྗེ་བླ་མའི་དགོངས་པ་འདི་དང་མཐུན་དགོས། འདི་དང་མི་མཐུན་པའི་ཆོས་རྣམ་དག་ཅིག་མེད་ཅེས་ཐག་བཅད་ནས་བཤད་ཆོག་ནམ་མེ་ནེ་མ་མེ་བྱེད་མི་དགོས་དེ་འདྲ་ལ་ཆོས་
སྤོང་དུ་འགྲོ་དོགས་མེད། དཔལ་ལྡན་ཟླ་བས། འདི་ལས་གཞན་ན་ཆོས་འདི་ནི། །ཇི་ལྟར་མེད་པ་དེ་བཞིན་དུ། །འདིར་འབྱུང་ལུགས་ཀྱང་གཞན་ན་ནི། །མེད་ཅེས་མཁས་རྣམས་ངེས་པར་མཛོད། །གསུང་པ་དེ་གསུང་རྒྱུ་མི་གསུང་རྒྱུའི་མཚམས་མ་
ཟིན་པ་ཨེ་རེད་གསུང་ཚུལ་སོགས་རྒྱུས་ཡོད་རྣམས་ཀྱི་ངག་ནས་མང་དུ་ཐོས་ཀྱང་བྲིར་མ་ལང། མདོར་ན་གང་གསུང་ཐམས་ཅད་རུས་པ་ཅན། ལོ་མང་པོ་སོང་ཡང་མི་བརྗེད་པར་བློར་བཞག་འདུག་པའི་ཤུགས་ཅན་ཞིག་ཡིན་པར་འདུག་
ཆོས་མཚམས་རྣམས་སུ་ཤས་ཆེར་ཐུགས་དམ་དང། དོན་གཉེར་ཅན་དུ་མས་ཡང་ཡང་གསོལ་བ་བཏབ་སྟེ་བཀའ་ཆོས་ཀྱི་རིམ་པའང། ཐོར་གོད་དགེ་རྒན་ཆོས་འཕེལ་སོགས་མང་ཙམ་ལ་གསེར་ཕྲེང་དང་གྲུབ་མཐའ་རིན་ཆེན་ཕྲེང་བ་སོགས་
ཀྱི་ལུང། ཧལ་ཧ་ཨེར་ཏི་ནི་ཆོས་རྗེ་དང་ནོ་མོན་ཧན་གཉིས་ཀྱིས་གཙོས་པར་སྐྱིད་ཤོད་གསུང་འབུམ་སོགས་ལུང་མང་པོ་དང་རྗེས་གནང་འགའ་ཞིག་ཧར་ཆིན་ཝང་གི་ཐོ་ཡོན་སོགས་དུ་མར་ཐོའུ་བཀྭན་རིན་པོ་ཆེའི་གསུང་འབུམ་གྱི་ལུང་གཞན་ཡང་
ལུད་རྗེས་གནང་སོགས་མང་དུ་གནང་ཡོད་འདུག་ཀྱང་ས་བོན་མ་འཁོད་སྟབས་བྲིར་མ་ནུས་སོ། །བསྒྲིག་ལམ་དང་འགལ་ཚབ་ཆེ་བ་འགའ་ཞིག་དང་པོར་ཚོགས་གཏམ་ཙམ་གནང་ནས་འཇོག་རྩིས་ཀྱིས་ཚོགས་གཏམ་གནང་ཞོར་ལ་ཧ་ཅང་ཉེས་པ་ཆེ་

[025B] དེ་རིང་རང་འགྲོ་དགོས་ཞེས་མར་ནང་གི་སྦུ་བཞིན་བཏོན་པའང་འགའ་ཞིག་བྱུང་པས། ཚོགས་གཏམ་རེ་གནང་བའི་ཚེ་བསྒྲིག་འགལ་ཅན་རྣམས་ཀྱི་སེམས་ལ་མགོ་ཐོག་གནམ་ཇོ་ལྷུང་བ་ལྟ་བུ་ཅི་འདྲ་ཞིག་བབ་ཡོང་སྙམ་
ནས་གྲོལ་རིང་ལ་འདར་ཆུམ་མེ་སྡོད་དགོས་པ་བྱུང། འདི་དག་ཀྱང་གནད་གོ་ན་གཞན་པ་ན་རྒྱལ་སྲས་ཀྱི་སྤྱོད་པ་ཡིན་ཏེ། འདུལ་བ་ལས་གནས་ཀྱི་བླ་མས་གནས་བ་མ་དུལ་བ་ལ་ནན་ཏུར་ལྔ་བྱེད་ཚུལ་དང། བྱང་སའི་ཚུལ་ཁྲིམས་ལེའུ་ཡང་སེམས་ཅན་
གྱི་དོན་བྱ་ཚུལ་འཇམ་རྩུ་བསྣ་ཚོགས་ཤིག་དགོས་པར་གསུངས་གསང་སྔགས་ཀྱི་དྲག་ལས་བཤད་པ་རྣམས་ཀྱང་སེམས་སྙིང་རྗེའི་གཞན་དབང་དུ་གྱུར་པ་རྣམས་ཀྱི་དབང་དུ་བྱས་པ་མ་གཏོགས་རང་དོན་གཙོ་བོར་བྱེད་མཁན་རྣམས་ལ་རྡོ་རྗེ་འཆེང་གིས་
གསུངས་པ་མིན། ཆོས་མིན་སྤྱོད་པ་དེ་འདྲ་ཚར་བཅད་ཆོག་པ་ཙམ་མིན་གྱི་མེད་མི་རུང་དུ་ཚར་གཅོད་དགོས་པ་ཡིན་ཏེ། དཀོན་མཆོག་སྤྲིན་གྱི་མདོ་ལས། ཚུལ་ཁྲིམས་འཆལ་བ་རྣམས་དང། དམ་པའི་ཆོས་སུན་འབྱིན་པ་རྣམས་དྲན་བཞིན་དུ་ཚར་བཅད་པར་
ངས་གནང་ངོ། །གང་དག་དེ་རྣམས་ཚར་གཅོད་པར་མི་བྱེད་པ་དེ་དག་ནི་ངའི་བསྟན་པ་ལ་ཤིན་ཏུ་རིང་བ་ཡིན། གང་དག་དེ་རྣམས་ཚར་གཅོད་པར་བྱེད་པར་བྱེད་བ་དེ་དག་ནི་ངའི་སློབ་མ་དང་ཉན་ཐོས་ཡིན་ནོ། །ཞེས་གསུངས་ཤིང། དེའི་འཕྲོར། སངས་རྒྱས་
བཅོམ་ལྡན་འདས་སེམས་ཅན་ཐམས་ཅད་ལ་སྒྲ་གཅན་འཛིན་ལྟ་བུར་དགོངས་པ། ཙནྡན་དང་སྟེའུ་མཚུངས་པ་ཡིན་ན་དེ་འདྲ་གསུང་ཚུལ་ཡོད་དམ་ཞུས་པ་ལ། དེ་རང་རང་ལ་ཕན་ཐབས་ཡིན་པས་སྐྱོན་མེད་ཚུལ་སོགས་གསུང་བ་དང། དེ་འདྲ་ཚོར་

[026A]༄༅། །ལུས་ངག་གིས་བྱམས་པོ་བྱས་པ་ལ་རྒྱུད་སྡེ་རྣམས་སུ་གདུག་པའི་བྱམས་པ་ཞེས་གསུངས། སྡོམ་གསུམ་རབ་དབྱེ་ལས་ཀྱང་སྨོད་ཅིང་བསྟན་པ་འཇིག་པ་ལ། །ཁྲོ་བས་བཟློག་པར་ནུས་བཞིན་དུ་།བཟོད་པ་
བསྒོམ་ནམ་དག་པའོ། །ཞེས་གསུངས་སོ། །དེ་ལྟར་བསྒྲིག་ལམ་དམ་ཞིང་འཆད་ཉན་དམར་བའི་ངང་ནས་ལོ་ངོ་ལྔ་ཙམ་འདས་པ་ལྕགས་མོ་ཕག་གི་ལོ་བསྟན་པའི་གེགས་ཆག་དང་སྐྱེ་དགུའི་བསོད་ནམས་མ་ཡིན་པའི་དབང་གིས་བལ་བོད་ཀྱི་འཁྲུགས་
པ་ལངས། དེའི་རྐྱེན་ནི་སྔར་ལྷ་སའི་འཁྱམ་ར་ཞིག་གསོས་སྐབས་མཐའ་དམག་དང་མཐའ་འདྲེའི་ཁ་གནོན་གྱི་ལྡེབ་རིས་བྱིན་ཅན་མང་པོ་གཤེགས་གསོལ་བྱས་པའི་རྐྱེན་དུ་དགོངས་ཏེ་རྒྱལ་དབང་ཐམས་ཅད་མཁྱེན་པ་ཡོངས་འཛིན་རིན་པོ་ཆ་དང་
བཅས་པས་རབ་གནས་བསྐྱར་མ་ཡང་ཡང་གནང་ཚུལ་ཡོངས་འཛིན་རྣམ་ཐར་བཞིན་ཡིན་ལ། རྩ་བ་དེ་འདྲ་ཡིན་ཤས་ཆེའང་འཕྲལ་རྐྱེན་ནི་བལ་བོད་མཚམས་ཀྱི་སྡེ་འགའ་ཞིག་གི་སྟེང་ན་གོར་ཥ་ལ་དཔྱད་ཅུང་ཟད་ཅིག་སྡུད་རྒྱུ་ཡོད་པ་དེ། གཞུང་
ལར་ཕན་རེས་བསམ་པའི་རྐྱེན་དང། ཁོ་རང་གིས་སྔར་བལ་བོའི་རྒྱལ་ཁག་ཡམ་བུ། ཡེ་རང། ཁོ་ཁོམ་གསུམ་ག་མངའ་འོག་ཏུ་བསྡུས་ཏེ་ཁེངས་དྲེགས་འབར་ཡོད་པ་ཐུག་པའི་རྐྱེན་ཡིན་ནོ། །དེ་ནས་བལ་པོའི་དམག་གི་མགོ་བརྩམས་པ་ན་ཨམ་
འབན་གཉིས་ཀྱིས་པཎ་ཆེན་རིན་པོ་ཆེ་བདེ་ཆེན་རབ་རྒྱས་དགོན་ནས་ལྷས་རག་གདན་དྲངས། བལ་དམག་བཀྲ་ཤིས་ལྷུན་པོར་འབྱོར་པ་ན་རྒྱལ་བ་ཡབ་སྲས་གཉི་ག་ཁམས་མགར་ཐར་དུ་གདན་འདྲེན་རྩིས་བྱས། བོད་པའི་དམག་རྣམས་འཐབ་ཡ་

[026B]བལ་པོ་སྟེང་དུ་སླེབ་པ་ན་གཞུང་གི་མེ་སྒྱོགས་ཆེན་མོའང་རྒྱག་ཡ་མིན་འབུལ་ཡ་ཡིན་ཞེས་དགྲ་ལ་སྤྲད། མི་སེར་བྱིངས་ནས། ང་ཚོ་ཇི་ལྟར་བྱས་ཀྱང་གཡོག་པོ་ཞིག་མ་གཏོགས་དཔོན་པོ་ནི་མི་ཉན། སྡུག་ལས་འདི་འདྲ་བྱེད་པ་ལས་བལ་པོས་
ཐོབ་སོང་ན་དེས་དགའ་ཤས་ཆེ་ཞེས་འདི་ཕྱི་གང་ཡང་བསམ་རྒྱུ་མེད་པའི་ནང་ཆ་ཕྱིར་བཏོན། གཞུང་གི་མི་ཆེན་འཇིག་རྟེན་གྱི་མེས་པོ་ལྟ་བུའི་ཁེངས་དྲེགས་ཅན། སོས་བདེར་ཡོད་སྐབས་སོ་འབྲས་དགེ་གསུམ་དང་རྒྱལ་བ་ཡབ་སྲས་བསྙེགས་ནས་རྒྱ་བོད་
ཧོར་གསུམ་འདུས་པའི་ཚེ་རང་རང་འགང་ཆེ་བར་འཁྲུལ་ཏེ་སུ་ལའང་བརྙས་ཐབས་ཁོ་ན་བྱེད་པ་ཚོའང་ཅི་བྱ་གཏོལ་མེད་དུ་གྱུར་ཏེ་ཁྱིམ་གྱི་དབྱེ་འབྱེད་དང་འགྲོ་ཆས་སོགས་ལ་གཡེང་ནས་རྩེར་འཁོར་མིའང་ཆེར་མེད་པར་གྲ་རྐྱང་ཚོའང་རྒྱལ་བའི་མདུན་ལ་
དང་འདོད་དུ་སོང་ནས་གསུང་འཕྲོས་བྱས་ཆོག་པས་ཕྱི་སྔོམ་ནང་སྡོམ་ཐམས་ཅད་ཞིག་སྟེ། གཞུང་དགའ་ལྡན་ཕོ་བྲང་ཟེར་བའི་སྒྲ་བོ་ཆེ་དེ་སོགས་མའི་ཁྲེས་པ་ཕོན་ཐག་ཆད་པ་བཞིན་དངོས་མེད་དུ་འགྲོ་གྲབ་བྱུང་བའི་ཚེ། དམ་པ་འདི་ཉིད་ནས་འཕྲལ་ཡུན་གྱི་
བྱ་བྱེད་ཀུན་ལ་བློ་གྲོས་བཀྲམ། ཞུམ་བ་མེད་པའི་སྙིང་སྟོབས་ཀྱི་གོ་ཆ་བགོས་ཏེ་སེ་འབྲས་ཀྱི་བླ་མ་རྣམས་བསྡུས་ནས་གྲོས་མགོ་བཟུང་སྟེ། ཨམ་འབན་གྱིས་བྱེད་ལུགས་འདི་རེད། གཞུང་གི་མི་ཚོས་ནི་ཁོས་གང་ཟེར་བལྟ་བ་ལས་ཅད་ལབ་ཐུབ་ཀི་མི་འདུག་
རྒྱལ་བ་ཡབ་སྲས་མ་བཞུགས་ན་ཛེ་ཤཱཀ་རྣམ་གཉིས། སེ་འབྲས་དགེ་གསུམ་སོགས་ཐམས་ཅད་ཆགས་ཐབས་མེད་མོད་ད་ཇི་འདྲ་བྱེད་རྒྱུ་ཡིན་གསུང་བར། ཐམས་ཅད་ཀྱིས་ཁྱེད་ཀྱི་གང་གསུང་ནའང་དེ་ཀ་ཡིན། ང་ཚོ་ཐམས་ཅད་དེའི་རྟིང་པར་འཇུ་རྒྱུ་

[027A]༄༅། །ལས་མེད་ཞུས་པས། འོན་རྒྱལ་བ་རིན་པོ་ཆེ་ལ་ཞུ་དགོས་པར་འདུག་གསུང་ནས་ཐམས་ཅད་རྒྱལ་བའི་མདུན་དུ་སོང་སྟེ། མཁན་པོ་ཉིད་ནས། རྒྱལ་བ་ཐུགས་རྗེ་ཅན། ཁྱེད་ཀྱིས་གྲས་སེ་འབྲས་དགེ་གསུམ་
ནས་བཟུང་འདི་ཐམས་ཅད་ཐུགས་ཀྱིས་དོར་ཏེ་གཞན་ལ་ཕེབས་ལུགས་ཡོད་དམ་ཞུས་པས། རྒྱལ་དབང་མཆོག་ནས། དེ་མེད་མོད་ཀྱང་ཨམ་འབན་དབང་ཆེ་བས་མི་ཉན་པར་འདུག་གསུང། འོན་ཨམ་འབན་ལ་ངེད་ཚོས་བཤད་ཆོག་ཅེས་བླ་མ་
ཐམས་ཅད་ཨམ་འབན་གྱི་རྩར་ཕེབས། མཁན་པོ་ཉིད་ནས། རྒྱལ་བ་ཡབ་སྲས་མ་བཞུགས་ན་བོད་ལུང་པར་སངས་རྒྱས་ཀྱི་བསྟན་པ་འདི་གནས་ཚུལ་མེད་པས། ངེད་སེ་འབྲས་དགེ་གསུམ་གས་རྒྱལ་བ་གཞན་ལ་ཕེབས་འཇུག་རྒྱུ་མིན་བྱས་པར། མ་
ཕེབས་ན་སྐྱོན་མི་ཡོང་བའི་ཁག་ཨེ་ཐེག་ཁྱེད་ཚོ་ལ་བློ་རྩེ་ཅི་ཡོད་པ་ཡིན་ཟེར། ལན་དུ། ངེད་སེ་འབྲས་དག་གསུམ་ལ་གྲྭ་བ་ཁྲི་ཕྲག་འགའ་ཡོད་པས་རྒྱལ་བ་ཡབ་སྲས་བསྲུང་ཐུབ་བློ་རྩེ་དེ་ཡིན་བྱས་པས་ཨམ་འབན་ཁྲོས་ཏེ། དེ་འདྲ་བྱས་པས་མི་ཆོག་།འདིའི་
ཁ་གང་ལ་ཡོད་པས་གདན་འདྲེན་མ་བྱས་པར་ཐབས་མེད་ཟེར། དེ་ནས་མཁན་པོ་རང་གིས་ཀྱང་ཇེ་ངར་ལ་བཏང་སྟེ་འོ་ན་གདན་འདྲེན་ཞུར་མི་འཇུག་ཐག་ཆོད་ཡིན། སྐུ་འབུམ་ཐང་དུ་གཅིག་བུད་དང་སྔོན་ལ་ང་རང་ཚོས་ཐག་གཅོད་དགོས་
ཞེས་ཚམ་ཚོམ་མེད་པར་གསུང་པས། ཨམ་འབན་འུ་ཐུག་སྟེ། གོང་མར་ཞུ་རྒྱུ་ཡིན་བྱས་ན་སྐྲག་ནས་ལྷོད་ཨེ་ཡོང་སྙམ་སྟེ། འོ་ན་ངས་སེ་འབྲས་ཚོའི་བླ་མ་རྣམས་ཀྱིས་རྒྱལ་བ་འཕེབས་མི་འཇུག་གི་ཞེས་གོང་མར་གྲཻ་ཙི་འཛིན་རྒྱུ་ཡིན་ཟེར་བར། ཅི་ནས་

[027B]དགོས་བྱས་པས། ཐབས་མ་རྙེད་བར་གྲཻ་ཙི་བཏང་སྟེ་རྒྱལ་བ་ཡབ་སྲས་བཞུགས་རྒྱུ་བྱས། མཁན་པོ་ཉིད་ནས་གྲྭ་ས་སོ་སོའི་གྲ་པ་གཞོན་ཤར་རྣམས་ཀྱིས་པོ་ཏ་ལ་སོགས་བསྲུང་ཚུལ། རྒྱབ་མདུན་གྱི་
ལམ་འགོག་ལུགས་སོགས་ཀྱི་བཀོད་ཁྱབ་བཏང་པར་ཐམས་ཅད་ཀྱིས་ཅི་གསུང་དང་དུ་བླངས་ཏེ་མ་བསྐོས་རྒྱལ་པོ་རང་བྱོན་དུ་སོང་ཚུལ་འདི་ནི་ཤེས་རབ་སྡོང་བུ་ལས། ཇི་སྲིད་འཇིགས་པ་མ་བྱུང་བ་།དེ་སྲིད་དེ་ལ་འཇིགས་པར་བྱ། འཇིགས་པ་མངོན་
དུ་བྱུང་བའི་ཚེ། །འཇིགས་མེད་ལྟ་བུར་གཞོམ་པར་བྱ། །ཞེས་པའི་དགོངས་པ་ལུགས་གཉིས་གང་གི་དབང་དུ་བཏང་ཡང་དགོས་ངེས་བ་ཞིག་ཡིན་ནོ། །དེ་ནས་ཆེར་མ་འགྱང་བར་བལ་པོའི་དམག་ནང་དུ་སེ་འབྲས་དགེ་གསུམ་གྱི་དམག་སྔོན་མ་གམ་
པ་ལའི་ཚུར་ནང་དུ་སླེབས་ཚར་ཞིང་མཇུག་ད་དུང་ལྷ་ས་ནས་མ་རྫོགས་པས་ཁྲི་ཕྲག་མང་པོ་ཞིག་འོང་གི་ཡོད་པ་རེད་ཅེས་པའི་གཏམ་ཞིག་འབྱོར་ཏེ་འུར་ཞོགས་ཀྱིས་རང་ཡུལ་དུ་ཆས། འྡིའང་རྩ་བ་དགེ་ལྡན་པའི་བསྟན་སྲུང་རྣམས་ཀྱི་ཐུགས་རྗེ་ཡིན་ཀྱང་
འཕྲལ་གྱི་ལྷན་ཅིག་བྱེད་རྐྱེན་ནི། སྔ་སོར་ངེད་ཚོགས་པ་ཁྲི་ཕྲག་མང་པོ་ཡོད་པ་འདིས་བྱེད་དགོས་བྱུང་ན་བལ་པོའི་དོ་ཡ་ཐུབ་ཐག་ཚོད་ཡིན་ཞེས་དཔའ་སྐད་ཅིག་བཏོན་པ་དེ་གཅིག་ལས་གཉིས་འཁྱར་དུ་སོང་སྟེ། ཕོ་ཁ་ཐང་ཅན་གྱིས། སྔར་མ་ཡུལ་
འཕུད་བའི་དཔེར་སོང་བ་ཡིན་པར་སྣང། དེ་རྗེས་དམག་དཔོན་ཆེན་པོ་ཧཻ་གུང་གིས་སོ་ལོན་གྱི་དམག་ཁྲིད་དེ་བྱང་ཁ་ནས་འོངས། གསེར་གྱི་ཀ་བ་ལྟ་བུའི་ནང་གི་བློན་ཆེན་བཞིའི་ཡ་གྱལ་བུ་ཐི་ཀྲུང་ཐང་གིས་རྒྱ་དང་རྒྱལ་རོང་གི་དམག་ཁྲིད་དེ་ལྷོ་ལམ་ནས་

[028A]༄༅། །འོངས། དེ་ནས་རྒྱ་མཚོ་འཕྱུར་བ་བཞིན་དམག་གི་དཔུང་ཆེན་པོ་རིམ་པ་རིམ་པ་འབྱོར་པས་སྡིག་ཅན་གོར་ཥ་ཕམ་པར་བྱས་ཏེ་མངའ་འོག་ཏུ་བཅུག་དེ་སྐབས་ཤིག་ལ་གོང་ནས་སྔར་གྱི་གྲཻ་ཙིའི་ལན་བབ་པས་
སེར་འབྲས་ཀྱི་བླ་མ་ཐམས་ཅད་སང་ཉི་མ་རྩེ་ཤར་ལ་ནོར་འཛིན་དགའ་ཚལ་དུ་འབྱོར་དགོས་ཞེས་བརྡ་བརྒྱབ། ཕྱི་ཉིན་འཛོམ་ཐོག་ཏུ་ཀྲུང་ཐང་ཆེན་མོས་རྒྱལ་པོའི་བཀའ་བསྒྲག་པ་ནི། ཁྱོད་སེར་འབྲས་དགེ་གསུམ་གྱི་བླ་མ་རྣམས་ཀྱིས་རྒྱལ་བ་ཡབ་
སྲས་གདན་འདྲེན་ཞུར་མ་བཅུག་པས་སེར་འབྲས་དགེ་གསུམ་དང་ལྷས་སོགས་བདེ་བར་གནས་པ་ནི་ཁྱེད་རྣམས་ཀྱི་དྲིན་ཡིན། ཁྱེད་རྣམས་སངས་རྒྱས་ཀྱི་དུས་ཀྱི་ཉན་ཐོས་ལྟ་བུ་རེད། བོ་ཨམ་འབན་གླེན་བ་ལུག་འདྲ་བ་འདིས་པཎ་ཆེན་རིན་པོ་ཆེ་ལྷ་
སར་གདན་འདྲེན་ཞུས་པས་བཀྲ་ཤིས་ལྷུན་པོ་ལ་ཆག་འཇིག་བྱུང་བ་རེད། ཁྲིམས་ལ་བརྒྱབ་ན་འདི་ལ་སྲོག་གི་ཆད་པ་མིན་པ་མེད། འོན་ཀྱང་འདིས་ཨམ་མྱེ་རྗེ་རིན་པོ་ཆེའི་བསྟན་པ་ལ་ཤེ་མོང་ཕུལ་མཁན་ཞིག་ཡིན་བའི་ངོར་འདི་ལ་སྲོག་གི་ཆད་པ་ནི་
མེད། ཟླ་བ་གསུམ་ལ་ཨན་བསྐོན་ནས་ལྷ་སའི་ཁྲོམ་ན་ང་ཞོག་གསུངས། བླ་མ་ཐམས་ཅད་ལ་བདག་རྐྱེན་དང། ཁྱད་པར་དུ་ཉིད་ལ་ནོར་བུ་མཁན་པོ་ཞེས་པའི་ཆོ་ལོ་གནང། ལན་གྱི་འབབ་ལུགས་ལ་བརྟག་ན། དང་པོར་གྲཻ་ཙི་འཛིན་པའི་ཚེ་
མཁན་པོ་འདི་ཉིད་དམིགས་ཀྱིས་བཀར་ཏེ། འདིས་གཙོ་བྱས་པའི་བླ་མ་རྣམས་ཀྱིས་འདི་འདྲ་བཤད་ནས་ཕེབས་མི་འཇུག་པར་འདུག་ཅེས་ཞུས་པ་ན་བཤད་ཚུལ་དང་བྱེད་ལུགས་ལ་གོང་མ་ཤིན་ཏུ་མཉེས་ཏེ་ཨེར་ཏི་ནི་མཁན་པོ་སྟེ། མཁན་རིན་པོ་ཆེ་ཞེས་

[028B] བོད་སྐད་དུ་མ་བསྒྱུར་ན་ཆོ་ལོའི་ཉམས་དོད་པ་ཞིག་འོང་ཡང། ལོ་ཙཱ་བས་ནོར་བུ་མཁན་པོར་བསྒྱུར་བ་ཡིན་འདུག་ལ། རྣམ་པ་གཅིག་ཏུ་རྟེན་འབྲེལ་ཕུན་སུམ་ཚོགས་པ་ཞིག་ཡིན་ནམ་སྙམ། བླ་མ་གཞན་ཐམས་ཅད་
ཀྱིས་ཀྱང་མཁན་བོ་ཉིད་རང་གི་བཀའ་དྲིན་ཡིན་ཞེས་ལེགས་སོ་འབུལ་ཞིང་མངོན་ལྐོག་མེད་པར་དེ་ཁོ་ན་གླེང་ངོ། །དེ་ལྟར་འཁྲུག་ཟིང་ཞི་ནས་བསིལ་ལྡན་གྱི་ལྗོངས་ཀུན་བདེ་སྐྱིད་ཀྱི་དཔལ་ལ་སྤྱོད་རྒྱུ་བྱུང་བ་ནི་འཇམ་དབྱངས་མི་རྗེའི་རྣམ་རོལ་ཁོ་ནའི་བཀའ་
དྲིན་ཡིན་ལ། འོན་ཀྱང་དེའི་བཀའ་འདྲིན་ཐུགས་རྗེའི་ཉི་མ་འཆར་བའི་བར་ལ་རང་གིས་རང་དངོས་མེད་དུ་གཏོང་ཕྲབ་བྱུང་བ་ཐབས་མཁས་སྐྱ་རེངས་ཀྱི་སྣང་བས་དེ་དང་མཚམས་སྦྱོར་བ་པོ་ནི་དམ་པ་འདི་ཉིད་ཡིན་པས་བཀའ་དྲིན་བླ་ན་མེད་པ་ཤེས་པར་
བྱོས་ཤིག་བལ་པོའི་དམག་ཚོགས་འོང་བའི་སྒྲ་ཙམ་གྱིས། །བོད་ཡུལ་ཆེ་དགུས་རང་མདངས་བསྟན་པ་ན། །བར་གཅོད་དབང་དུ་མི་གཏོང་སྙིང་སྟོབས་ཀྱི། །བ་དན་བསྒྲེང་བར་ནུས་པ་ཁྱོད་མིན་སུ་།སོས་བདེར་གནས་ཚེ་མཆོག་དམན་སྐྱེ་བོའི་
ཚོགས། །སུ་ལ་བརྙས་ཐབས་ཁྱད་གསོད་མི་མཛད་ཀྱང། །སེང་གེའི་ངར་སྐད་སྒྲོགས་པའི་དུས་བབས་ན། །ཡུད་ཀྱིས་མི་འགྲོ་དཔའ་བོའི་བརྟུལ་ཞུགས་ཡིན། །དེ་ནས་ཡང་བསྒྲིག་ལམ་དང་འཆད་ཉན་དམར་བ་སྔར་རྒྱུན་བཞིན་མཛད་ཅིང། དགེ་འདུན་
རྣམས་ཀྱང་ཐུགས་དགའ་སྤྲོ་དང་བཅས་པས་ཚོགས་ཆོས་ཤིན་ཏུ་འཕེལ། གྲ་འཚོགས་ཀྱང་ཉིས་སྟོང་ལྔ་བརྒྱར་ཉེ་བ་བྱུང་དགུང་ལོ་རེ་གཅིག་བྱའི་ལོ་འདིར་རིགས་གྲའང་འཁོར་ཏེ། རྒྱལ་དབང་ལྔ་བ་བཞིན་རང་ལོའི་ཐད་ཐད་དུ་དོན་ཆེ་བ་

[029A]༄༅། །མང་པོ་འགྲུབ་པ་འདི་འདྲ་ལ་གེགས་ཡར་འགྲོའི་ཐ་སྙད་ཀྱང་བྱེད་པར་སྣང། རིགས་གྲྭའི་འགྱེད་ཆེན་དུ་དངུལ་སྲང་ཁྲི་ཕྲག་ལ་ཉེ་བས་ཚོགས་པ་བདུན་སྟོང་སྐོར་ལ་དངུལ་སྲང་གང་དང་ཞོ་གསུམ་རེ་བཏང། ཉིན་
བཅོ་ལྔའི་རིང་ལ་བསྙེན་བཀུར་དང་ཉིན་ལྟར་བྱི་འབྱེད་སྣ་རེ་སྒོ་མང་གྲ་ཚང་གི་ལྷག་མཆོད་ལ་དངུལ་ཞོ་ལྔ་རེ། ཁམས་ཚན་ལ་ཞོ་གསུམ་རེ། མི་ཚན་ལ་ཞོ་རེ་བཅས་བཏང། དེའི་རྗེས་སུ་སྒོ་མང་མཁན་པོའི་གནང་བཞུས་ཏེ། ཉིད་ཀྱི་དགེ་ཕྲུག་ལྷ་
བཙུན་མཐུ་སྟོབས་ཉི་མ་སྒོ་མང་མཁན་པོར་བསྐོ་བཞག་གི་མགོ་མཐའ་གནང། མཁན་པོ་རྗེས་མ་ལ་ནས་ཁལ་ལྔ་བཅུ་དང་ཐབ་ཆའི་སྐོར་གདན་ཆ་བཅས་གསར་འཇོག་དང། ཁྲི་འདོན་སྐབས་སྐུ་གསུང་ཐུགས་རྟེན། ན་བཟའ་ཆ་ཚང། ཆིབས་པ་
བཟང་པོ་གཅིག་བཅས་བདོག་པ་བསྟར། དེ་ནས་སྔར་བཞིན་ལྷ་དབང་གླིང་ནས་ཟུར་བཞུགས་མཛད། སྔ་ཕྱི་ཅི་རིགས་ཤིག་ཏུ་ཀློང་རྡོལ་བླ་མ་རིན་པོ་ཆེའི་མདུན་ནས་ལམ་རིམ་ཆུང་ངུའི་བཤད་ལུང་སྦས་དོན་ཀུན་གསལ་གྱི་བཤད་ལུང་
འཇིགས་བྱེད་བསྐྱེད་རིམ་ཆེན་མོའི་བཤད་ལུང་སོགས་ཟབ་རྒྱས་ཀྱི་གདམས་པ་མང་དུ་གསན་འདུག་ཀྱང་དུས་ཚོད་གང་ཡིན་མ་ངེས། ཉིད་ནས་གྲ་ཚང་ལ་མཆོད་རྫས་ཆ་ཚང་ཞིག་འཇོག་རྩིས་གནང་སྟེ། དེའི་རྒྱུ་མཚན་ཀློང་རྡོལ་རིན་པོ་ཆེར་ཞུས་
པས། འོ་ན་རྒྱ་མཐོངས་ཀྱི་ཆུ་དར་ངེས་བཞག་སྟེ་སྨོན་ལམ་ལྷན་ཅིག་ཏུ་བྱས་ན་རྟེན་འབྲེལ་ཁྱད་པར་ཅན་ཞིག་ཡོད་གསུང་ནས་དེ་བཞིན་གནང། མཁན་པོ་ཉིད་ནས་གོས་ཆེན་ཁྱད་འཕགས་ཤ་སྟག་ལས་བསྒྲུབས་པའི་ཀ་འཕན་ཕྱེ་འཕུར་བླ་བྲེ་

[029B]གི་རྒྱུ་སོང་དང། དེ་མཚུངས་བསམ་བློ་རྒྱུད་ཁང་དུའང་སྲང་ཉིས་སྟོང་ལ་ཉེ་བའི་ཟོང་གི་མཆོད་རྫས་བཞག་བླང་གི་ལོ་ལྷ་སའི་སྨོན་ལམ་ལ་མང་ཇ་དང་རྡོ་ཚད་སུམ་ཅུ་སྐོར་གྱིས་འགྱེད་སྐར་ཕྱེད་
བརྒྱད་རེ་བཏང་སྟེ་ཆོས་དང་ཟང་ཟིང་གཉི་གའི་སྒོ་ནས་གྲ་ཚང་གི་འཛིན་སྐྱོང་འགྲན་ཟླ་མེད་པ་གནང་བའི་བཞེད་པ་མཐའ་དག་བར་ཆད་ཕྲ་མོ་ཙམ་ཡང་མེད་པར་མཐར་ཕྱིན་ཏོ། །བཅོམ་ལྡན་ཐུགས་རྗེ་མངའ་བའི་དགོངས་པ་བཞིན། །བཅའ་ཁྲིམས་དམ་
པོས་བག་མེད་གནས་ལས་བཟློག་ཤེ་བཅུ་ཕྱེད་བཀའ་པོད་དགོངས་དོན་ཨ་མྲྀ་ཏའི། །བཅུད་ཀྱིས་སྐལ་བཟང་ལྷ་རྣམས་ཚིམ་པར་མཛད། །མཁའ་ལས་གྲུ་ཆར་འཇོ་བའི་སྤྲིན་སྔོན་བཞིན། །མཁས་རྣམས་ལེགས་བཤད་གཏམ་གྱིས་ཚིམ་མཛད་
ཅིང། །མཁོ་དགུའི་འབྱོར་པས་དམངས་ཀྱི་རེ་བསྐངས་ཏེ། །མཁན་པོར་གྲགས་པ་ཕལ་གྱི་དོ་ཟླ་མིན། །དེ་ནས་གཞན་ལ་ཆོས་བཀའ་ཅི་རིགས་དང། ལྷག་པར་རབ་བྱུང་བསྙེན་རྫོགས་ཞུ་མཁན་བརྒྱ་ཕྲག་བརྒལ་བ་དང། བསླབ་སྐྱོར་ཞུ་མིའང་
མང་དུ་བྱུང་བའི་རེ་བ་བསྐངས་ཏེ་ལྷག་པའི་ཚུལ་ཁྲིམས་ཀྱི་དགའ་སྟོན་མཆོག་ལ་སྦྱར། སྐབས་ཤིག་རྒྱ་ནག་ཏུ་བླ་མ་བཟང་པོ་ཞིག་གཏོང་དགོས་ཀྱི་བཀའ་བབས་པས། ཨམ་འབན་གཉིས་ནས་གྲ་སའི་བླ་མ་རྣམས་པོས་ཏེ་བལྟས་ནས། མཁན་པོ་འདི་པ་
འོས་ཚུལ་གླེང་བ་ན། ཐུགས་མ་བདེ་བར་ཀློང་རྡོལ་རིན་པོ་ཆེར་ཞུས་པས། རིམ་གྲོ་འགའ་ཞིག་དང། དེ་ནས་ཨམ་འབན་ལ་གསེར་སྲང་བཅོ་ལྔ་བྱིན་ན་ཟློག་ཐུབ་ཡོང་གསུང་བ་ལྟར་བྱས་པས་དེ་ཁོ་ན་བཞིན་བྱུང། དེ་སྐབས་ཀྱི་རྒྱུ་མཚན་ཉིད་ཀྱི་ཞལ་

[030A]༄༅། །ནས་ཀྱང། ཐམས་ཅད་ལས་ང་ལ་དགའ་མདོག་ཁ་བོ། ཁཽ་ཁཽ་ཟེར་ར་འདྲ་མོ། སཻན་སཻན་ཟེར་ར་འདྲ་མོ་མང་པོ་ཞིག་ལབ་ཀི་འདུག་ཡག་པོ་མ་བྱུང། ལས་ཅི་འདྲ་ཞིག་བསགས་ཡོད་མི་ཤེས་རུས་པ་
འདི་གང་ནས་འཇོག་དགོས་རྒྱུ་ཡིན་སྙམ་བློ་མ་བདེ་གསུང་བ་དངོས་སུ་ཐོས། གཞན་ཞིག་ཡིན་ན་ཐམས་ཅད་ལས་ཁོ་ལྷག་བ་བྱུང་སྙམ་རློ་མ་སེམས་སྐྱེའང། ཉིད་ནས་དེ་དག་གིས་བསྟོད་བཀུར་བསྔགས་པ་བྱས་ཚད་གཤིན་རྗེའི་འཛུམ་དང་འུག་
པའི་ཐན་སྐད་ལྟ་བུར་དགོངས་པ་ནི་བསྟོད་སྨད་དང་སྙན་མི་སྙན་སོགས་ཆོས་བརྒྱད་རོ་སྙོམས་སུ་སོང་བའི་རྣམ་ཐར་རོ་།སྔ་སོར་ཀུན་མཁྱེན་མཆོག་ནས་དུས་ལས་འཛོལ་བ་མེད་པའི་མངོན་མཁྱེན་གྱིས་གཟིགས་ཏེ་གསུང་བའི་དོན་བཞིན་སྒོ་མང་གི་ཁྲི་
མཐར་ཕྱིན། རྒྱ་མིའི་གླེང་བརྗོད་དེ་དག་ཀྱང་སྐུལ་མ་ལྟ་བུར་སོང་ཡོད་པའི་ཐོག་ཤིང་སྟག་ལོ་ངག་དབང་ཝང་གི་དཔོན་མོ་དབུས་ལ་ཡོང་བ་དེའི་སྐྱེལ་མར་བླ་བྲང་གི་དྲུང་ཡིག་དགེ་ལེགས་བཏང་ཡོད་པས་མཚམས་སྦྱར། ཀུན་མཁྱེན་གོང་མའི་སྐུ་
ཚ་དཔོན་པོ་དཀོན་མཆོག་སེང་གེ་གྲ་སར་ཡོད་པས་གཞུང་བཟུང་སྟེ་མདོ་སྨད་དུ་ཕེབས་རྒྱུའི་ཞུ་བ་ཕུལ། ཉིད་ནས་ད་སྐབས་སྐུ་ཞབས་རིན་པོ་ཆེ་མི་བཞུགས་པས་ངེད་སོང་སྟེ་ཕན་ཐོག་ཡོད་མེད་མི་ཤེས། ཆོས་སྐྱོང་རྣམས་ལ་ལུང་བསྟན་ཞུ་དགོས་གསུང་
སྟེ་གནས་ཆུང་ལ་ཞུས་པར། དགོན་གནས་སློབ་དཔོན་དམ་ལྡན་གྱིས་གཟུགས་མེད་ལ་དྲིས་པ་ལེགས། སླར་ཡང་ཆོས་འཆད་ཉན་འཕེལ་རྒྱས་སུ་རིམ་གྲོ་བསྐལ་བཟང། བརྒྱད་སྟོང། རྟག་བརྟན་གཟུངས་འདུས་སྐུ་ལྔ་དཔོན་བློན་གྱི་བསྐང་བ། ཕྲིན་

[030B] རི་བསང་བརྒྱ། ཀླུང་རྟ་བརྒྱ་བཅས་བསྒྲུབ་ན་གཟུགས་མེད་ཡིད་ཀྱིས་མདོར་ན། ལུས་དང་གྲིབ་མ་བཞིན་དུ་འཕྲིན་ལས་བགྱིད། ཅེས་མདོ་སྨད་དུའང་འཆད་ཉན་མར་རྒྱས་སུ་གནང་རྒྱུ་སོགས་ཤིན་ཏུ་གསལ་བ་དང། དགའ་གདོང་
བསྟན་མ་གཉིས་ཀྱིས་ཀྱང་རིམ་གྲོ་དང་འཕྲིན་ལས་སྒྲུབ་པའི་ཞལ་བཞེས་སོགས་གང་ལེགས་གནང། ལོ་མཇུག་ཏུ་དབོན་པོ་དང་དྲུང་ཡིག་སོགས་ཀྱིས་དེ་དོན་རྒྱལ་དབང་རིན་པོ་ཆེར་དགོངས་བཞུས་པས་རྒྱལ་དབང་རིན་པོ་ཆེ་ནས་ཉིད་ལ་ནང་སྦྱར་
གྱི་བཀའ་ཕེབས་ཏེ། ཁྱད་རང་སྔར་ཕེབས་ཆད་ཡིན་ཟེར་བ་བདེན་ཞིང། བླ་མའི་བཀའ་དང་ཡུལ་མིའི་འདུན་པ་བཞིན་ཕེབས་འདོད་ཡོད་ན་གནང་བ་སྟེར། མིན་ན་མི་སྟེར། ཁྱེད་རང་གི་ཐུགས་བཞེད་དང་བསྟུན་ཆོག་གསུང་བར། སྔ་སོར་དེ་འདྲ་ཞུས་
ཡོད་པ་བདེན། ད་ཆ་སྐུ་ཞབས་དེ་ཉིད་སྐུ་དངོས་མི་བཞུགས་ཀྱང་ང་བླ་མ་ཆོས་གོས་གྱོན་པ་ཞིག་གིས་ཁྲེལ་མེད་བྱེད་ལུགས་མེད་པས་འགྲོ་འདུན་ཡོད་ཞུས་པས། འོན་དེ་བཞིན་བྱས་ཆོག་ཅེས་དགོངས་པ་དགྱེས་བཞིན་དུ་ཁྲོལ། ཡོས་ལོ་གསར་
ནས་སྨོན་ལམ་ཐོག་ལ་དགའ་ལྡན་སེ་ར་གཉིས་ཀྱི་བླ་མ་རྣམས་ཀྱིས་འབྲས་སྤུངས་བླ་མ་རྣམས་ལ་སྒོ་མང་མཁན་པོ་རྒན་པ་འདི་པ་གྲ་ས་སེར་འབྲས་དགེ་གསུམ་གྱི་བླ་མ་རྣམས་ཀྱི་བློ་རྩེ་གཏད་ས་ཡིན། འབྲས་སྤུངས་ཚུགས་ནས་རིགས་གྲ་གསུམ་
བཏང་བ་བླ་མ་འདི་མིན་པ་མ་བྱུང། ཁྱེད་རྣམ་པས་དང་པོ་མ་ཞུས་སྟབས་ད་གཟོད་ཞུ་ལུགས་མེད་རུང། ང་ཚོས་གཞུང་ལ་ཞུས་ཏེ་ཁོང་མི་ཕེབས་པ་ཞིག་བྱེད་དགོས་ཟེར་ནས་དེ་བཞིན་བྱས་ཀྱང་ཀུན་མཁྱེན་འཇམ་དབྱངས་བཞད་པ་མདོ་སྙན་ཀྱི་་༄༅། །བསྟན་པའི་བདག་པོ་ཡིན་པ་དང། ཆིང་ཝང་སྔར་ནས་ཞྭ་སེར་གྱི་བསྟན་བའི་སྦྱིན་བདག་ཆེན་པོའི་རྒྱུད་ཡིན་སྟབས་དམིགས་བསལ་གལ་པོ་ཆེ་གནང་སྟེ་རྒྱལ་བའི་བཀའ་བབས་ཚར་བ་ཡིན་པས། ད་ཆ། རི་
ཆེན་པོའི་རྦབ་ལ་ཕྱིར་ལོག་མེད། དཔོན་ཆེན་པོའི་བཀའ་ལོག་མེད་ཟེར་བ་ཡིན་ཞེས་འགོག་ཐུབ་བ་མ་བྱུང། རྒྱུན་བར་གྲས་རྒྱ་ཆེ་བས་པན་ཚུན་ཆེར་མ་ལྟོས་པ་ལྟ་བུ་ཞིག་ཡོད་ཀྱང། སྔ་སོར་ཉེན་ཆེ་བའི་སྐབས་མཆོད་རྟེན་གྱི་སྲོག་ཤིང་
བཞིན་ཚང་མའི་རྟེན་སར་སོང་བའི་སྟབས་ཀྱིས་ད་དུང་ཡང་ཐག་རིང་དུ་ཕེབས་རྒྱུ་བློས་མ་བཟོད་པ་ལྟ་བུ་བྱུང་བ་ཡིན་འདུག་པས་རང་རྩ་ལས་ཀྱང་རྒྱང་ན་གནས་པ་ཚོའི་ངོར་ཕན་པའི་ཟིལ་ཆེ་བ་ཞིག་ཡོང་པ་ནི། དཔེ་ཆོས་འགྲེལ་པར། སྐྱེས་བུ་དམ་པ་ཚད་
ལྡན་དེ། པ་ཀྱེད་ཀྱི་གསལ་བ་ཧས་པོའི་གངས་ལྟ་བུ། བཏུད་ཀྱི་ན་གསལ་བ་རྨ་བྱའི་མདོངས་ལྟ་བུ་ཞིག་འོང་བར་གསུང་བའི་དོན་ཡིན་ནོ། །དེ་ནས་མདོ་སྨད་དུ་འབྱོན་རྒྱུར་ཐག་ཆོད་དེ། རྒྱལ་དབང་ཐམས་ཅད་མཁྱེན་པར་སྐྱབས་འཇུག་ཞུ་རྟེན་ལ་
མཎྜལ། སྐུ་གསུང་ཐུགས་རྟེན། ན་བཟའ་ཆ་ཚང། དངུལ་སྲང་བདུན་བརྒྱ། གོས་ཡུག་བཅོ་བརྒྱད། རྟ་ཚག་རིན་པོ་ཆེར། སྐུ་གསུང་ཐུགས་རྟེན། མཎྜལ། དངུལ་སྲང་བརྒྱ་དང་ལྔ་བཅུ། གོས་ཡུག་ལྔ་བཅས་ཕུལ། འབྲས་སྤུངས་ཚོགས་ཆེན་
དང་གྲ་ཚང་ལ་སྐྱབས་ཞུས་ཀྱི་མང་ཇའི་ཐོག་འགྱེད་ཊཾ་ཁ་རེ། གྲ་ཚང་སྤྱི་འཇོག་ཏུ་འབྲི་བདུན་ཅུ་བདུན་དང་ཁྱིམ་ཁ་གསུམ་བཅས་བཞག་བླ་མ་རིགས་གྲ་པ་ལའང་འབྲི་བདུན་ཅུ་དོན་བདུན། བླ་མ་ཕྱག་མཛོད་ཕུ་ལ་འབྲི་སུམ་ཅུ་ཐམ་པ། ཁམས་

[031B] མི་ཚན་ལ་མཆོད་ཁྲི་དང་རྗེའི་སྐུ། གནམ་ཡོལ། ཉིད་ཀྱི་ན་བཟའ་ཆ་ཚང་བཞུགས་ཁྲྭི་དང་བཅས་པ་བཞག་གཞན་ཡང་ཕུར་བུ་ལྕོག། །ཚེ་ཆོག་གླིང། སྟོད་ལུང་ལྡིང་ཁའི་དགོན་སོགས་ལ་མང་ཇ་དང་
འགྱེད་ཊཾ་ཁ་རེ་བཅས་བཏང། ཇོ་ཤཱཀ་རྣམ་གཉིས་སོགས་ལྷ་སའི་རྟེན་རྣམས་དང། པོ་ཏ་ལའི་ཇོ་བོ་ལོ་ཀེ་ཤྭ་ར་དང། དེ་སྐབས་འཕགས་པ་ཝ་ཏིའང་དེར་བཞུགས་ཡོད་པས། དེ་གཉིས་ཀྱིས་གཙོས་པའི་རྟེན་ཕལ་ཆེར། འབྲས་སྤུངས་ཀྱི་
བྱམས་པ་མཐོང་གྲོལ་མ་དང་ཐུབ་བ་ཚུལ་ཁྲིམས་མ་སོགས་རྟེན་རྣམས་ལ་གསེར་གསོལ་དང་མཆོད་བརྒྱ་ཆེན་པོ་ཕུལ་ཏེ་ཚེ་རབས་ཀུན་ཏུ་བློ་བཟང་རྒྱལ་བའི་བསྟན་པ་རིན་པོ་ཆེ་བཤད་སྒྲུབ་ཀྱི་སྒོ་ནས་འཛིན་སྐྱོང་སྤེལ་བའི་སྨོན་ལམ་གྱི་མཚམས་སྦྱར་
ནན་ཏན་དུ་མཛད། དེ་སྐབས་ཕྱག་མཛོད་ཀྱིས་མཛོད་སྨད་དུ་ཕེབས་ན་གཞན་ངོ་མི་ཤེས་ཤིང། གཞི་ཆེ་ཙམ་ཞིག་འཛིན་དགོས་པ་ཡོང་བས་འབྲི་འདིའི་ནང་ནས་གཞན་བ་སྐོར་གཅིག་འཛིན་དགོས་པ་འདྲ་ཞུས་པར་མི་དགོས་གསུང། ཨུ་ཚུགས་
བྱས་པས། ངས་འདི་ཐམས་ཅད་སྔར་ནས་དགེ་འདུན་པ་ལ་བསྔོས་ཡོད་པ་ཡིན། དེ་མ་བྱས་ན་ཁྱོད་རང་ལ་ཆོས་སྐྱོང་གིས་ཡག་པོ་མི་ཡོང་ཞེས་གསུང་བཙན་པོ་གནང་བས་བཀའ་བཞིན་བསྒྲུབས་འདུག་།རྒྱུན་པར་ནོར་དངོས་པོ་ཀུན་ལ་ཞེན་པ་ལོག་པའི་ཚུལ་
གྱིས་མིག་བཙུམ་སྐད་གདངས་ཚུན་ཆད་སྨད་དེ་བཞི་ཞིང་དུལ་བའི་ཉམས་ཁོ་ན་མི་སྟོན་ཡང། ཉམས་ལེན་སྐབས་བསླབ་སྤྱོད་ཀྱི་བཏང་བསྲུང་དག་སྤེལ་བཞིའི་དོན་བཞིན་བདོག་པ་ཐམས་ཅད་གཞན་ལ་བསྔོས་ཏེ་འཛིན་ཆགས་ཅི་ཡང་མི་མཛད་པ་ནི་ཚེ་

[032A]༄༅། །བློས་བཏང་གི་སྤྱོད་ཚུལ་ལྷད་མེད་པ་ཡིན་གྱི། ཆོས་པའི་ཉམས་ཕྱི་རོལ་ཏུ་ཐོན་ཆེ་བའི་རིགས་ལ་དགེ་སློང་གསེར་ལེན་སྤུ་སྐྱེ་ལ་ལྟ་བུ་རྫུན་མ་མང་པོ་འབྱུང་སྟེ། གཟི་བརྗོད་ཅན་གྱི་མདོ་ལས། གཅོམ་བསྐྱུང་བའི་ཚུལ་
འཆོས་པ་ཅན་ནི། གང་གི་ཚེ་རྒྱུ་མཚན་དུ་བྱས་ནས་ཚིག་ཞན་པ་ཞན་པར་བྱེད་པའོ། །འདོད་པ་ཆུང་བར་སྨྲ་བའི་ཚུལ་འཆོས་པ་ཅན་ནི། གང་གི་ཚེ་འདོད་པ་ཆུང་བར་སྨྲ་ཞིང་སེམས་ཀྱིས་རྙེད་པ་འདོད་པ་སྟེ། ཡོ་བྱད་བསྙུང་བར་སྟོན་པའོ། །ཞེས་
སོགས་ཚུལ་འཆོས་པ་བཅུ་གསུང་ལ། འོད་སྲུང་གིས་ཞུས་པའི་མདོ་ལས་ཀྱང། དལ་གྱིས་འགྲོ་བའི་ཚུལ་འཆོས་པར་འགྱུར་བ་དང། མགོ་སྨད་པའི་ཚུལ་འཆོས་པར་འགྱུར་བ་དང། ཞེས་པ་ནས། ངལ་ཅུང་ཟད་ཀྱང་ཅུང་ཟད་ཀྱང་མི་དགོས་སོ་ཞེས་
སྨྲ་བ་སེམས་ཀྱིས་རྙེད་པ་འདོད་ཅིང་ཚིག་གིས་འདོད་པ་ཆུང་བར་སྨྲ་བ་འདི་ནི་སེམས་ཀྱི་ཚུལ་འཆོས་པ་ཞེས་བརྗོད་དོ། །ཞེས་གསུངས་པས། དམ་པའི་རྣམ་ཐར་འདི་དག་དང་བསྟུན་ཏེ་རང་སེམས་དབང་པོར་བཞག་ནས་ཞིབ་དཔྱོད་མ་བྱས་ན་ཕུབ་
མའི་ཆུ་དོང་འབྱུང་ཉེན་ཆེའོ། །བཤེས་སྤྲིང་ལས་ཀྱང། མི་ནི་ཨ་མྲའི་འབྲས་བཞིན་མ་སྨིན་ལ། །སྨིན་པ་དང་འདྲ་སྨིན་ལམ་སྨིན་འདྲེ། །ཞེས་སོགས་ཀྱིས་ཕྱི་ནང་སྨིན་མ་སྨིན་སུ་བཞིར་གསུངས་པའི་གཙོ་བོ་ནང་སྨིན་དགོས་པ་ཡིན་པས། ཁམ་
ལུང་པ་ཕྱི་ནང་གཉིག་སྨིན་པ་དང། པོ་ཏོ་བ་ཕྱི་མ་སྨིན་ལ་ནང་སྨིན་པར་སྦྱན་སྔ་བློ་གྲོས་རྒྱལ་མཚན་གྱིས་གསུངས་ཏེ། བོ་ཏོ་བའི་རྣམས་ཐར་མཛེས་པའི་པདྨོ་ལས། སྙིང་རྗེ་ཅན་དུ་མངོན་མངོན་མི་མཛད་ཀྱང། །ཞེས་གསུངས་དོན་ཡང་དེ་ཡིན་ནོ། །དེ་

[032B]ནས་ཐོན་ཕྱག་གི་གནང་ཆར། ཐུགས་རྗེ་ཆེན་པོ་ཕྱག་བཞི་བའི་ཞལ་ཐང་རྒྱལ་བ་ཉིད་ཀྱི་ཕྱག་དམ་ཅན། ཚེ་སྐུ་ལི་མ་གཅིག་།ཐུབ་བའི་ལི་སྐུ་གཅིག། །དབུ་ཞྭ། སྐུ་འགག་སྐུ་ཆོས། སྐུ་གཟན་སྐུ་
ཤམ། ཞབས་ཆག་ཆིབས་བ་ཆིབས་འགྲོགས་གཉིས། ཆིབས་སྒ་ལེགས་བ་ཏོག་ཟེ་ཁེངས་ཡོང་ཁེབས་བཅས་ཆ་ཚང། དུང་དཀར་ཆ། ཁ་ཆེ་དྲི་བཟང་སྲང་ལྔ་བཅུ། སྤོས་དམར་དོ་བོ་གཅིག་ཞྭ་སྣམ་ལྔ་བཅུ། ཕྲུག་བཅོ་ལྔ། ཧ་སག་གཅིག་ལ་
ཏ་དང་ཀཾ་ཅོ་ཡུག་དུ་མ་སོགས་དབངས་མཐོ་བ་སྩལ་ཅིང་མདོ་མད་དུ་བསྟན་འགྲོར་གང་ཕན་གནང་དགོས་ཚུལ་དང་རྗེས་འཛིན་གྱི་ཞལ་བཞེས་སོགས་བརྩེ་གཟིགས་གང་ཆ་གནང། རྟ་ཚག་རིན་པོ་ཆེ་ནས་སྐུ་བརྙན་ལིམ་གསུམ། གྲགས་རྒྱལ་མའི་ཞལ་
ཐང་གཅིག་དུང་དཀར་གཅིག། །ན་བཟའ་ཆ་ཚང། ཐེར་དྲིལ་བཅོ་ལྔ། ཞྭ་སྣམ་སུམ་ཅུ། ཕྲུག་བརྒྱད། སོ་སོ་ནས་ཞབས་ཕྱི་རྣམས་ལའང་གོ་བབ་དང་བསྟན་པའི་གནང་ཆ་སྩལ། དེའི་སྔོན་ཙམ་ལ་རྩེ་དྲུང་ནང་མ་འགའ་ཞིག་གིས། རྒྱལ་བའི་སྐུའི་
ཆེ་བ་ཡིན་པས་ཞུ་རྟེན་ཅུང་ཟད་ཕུལ་ཏེ་མ་ཞུས་པར་གནང་བའི་དཔེ་ལམ་མེད། དེ་བྱས་ན་ནོ་མོན་ཧན་གྱི་ཆོ་ལོ་དང་གདུགས་རྟ་དར་སོགས་ཉིད་ལ་ཆིས་ཀྱང་གནང་ཡོང་ཞེས་གྲོས་འདེབས་བྱུང་བར་ང་རང་གི་ཆས་ཀ་གང་ཡོད་དགེ་འདུན་ལ་བཏང་སྟེད་
ཅི་ཡང་མེད་པས་ཞུ་མི་དགོས་གསུང་སྟེགས་ན་དགོངས་མ་མཛད། དམ་པ་ཉིད་ཀྱི་ངོས་ནས་གཞུང་གི་ཆོ་ལོ་མ་ཟད། འཇམ་དབྱངས་གོང་མའི་ཆོ་ལོ་ལའང་ཐུགས་བཞེད་མེད་བསྔར་སྨྲོས་པ་ལྟར་ཡིན་པས་མི་དགོས་མདོ། གཞུང་གི་སྐུ་དོན་ལ་དངུལ་

[033A]༄༅། །སྲང་ཁྲི་ཕྲག་མང་པོ་ཕུལ་པ་ལས་ཀྱང་ལྷག་པའི་ཞབས་འདེགས་བསྒྲུབས་པ་དེས་གོ་མཆོད་པར་ཞུ་རྟེན་ཞིང་དགོས་པ་དང། དངུལ་ཕྲན་ཚེགས་རེ་ཕུལ་ན་སུ་ལ་ཡིན་ཀྱང་གནང་ཤོ་བཞག་བ་དེ་ནི་དཔེ་ལམ་གྱི་
ནང་ནས་གནས་ལུགས་མེད་པའི་དཔེ་ལམ་ཞིག་ཏུ་སྣང། དགའ་ལྡན་ཁྲི་རིན་པོ་ཆེ་བློ་བཟང་སྨོན་ལམ་ནས་སྐུ་བརྙན་པཎ་ཞྭ་སྣེ་རིང་སོགས་ན་བཟའ་འགའ་ཞིག་བཅས་གནང་ཞིང་ཐུགས་འཕྲེང་བའི་ཉམས་ཀྱི་གསུང་གླེང་མཛད། སྒོ་མང་གྲ་
ཚང་ནས་གནས་བཅུའི་ཞལ་ཐང་གསུམ། དངུལ་སྲང་ལྔ་བཅུ། སྒོ་མང་མཁན་པོས་ཚེ་སྐུ་ལིམ། སྤྲོས་ཁྲེས་བཞི། སྣམ་ཕྲུག་སོགས་དང། གཞན་ཡང་བློ་གསལ་གླིང། རྒྱལ་བ། འདུལ་བ་སོགས་ཀྱི་མཁན་པོ། འབྲས་བླ་སྤྱི། ཁམས་
ཚན་མི་ཚན། མི་དྲག་མང་པོ་སོགས་ཀྱི་ཕེབས་རྫོངས་དང། གྲྭ་བ་རྒྱན་གཞོན་སྐྱབས་འཇུག་ཞུ་མི་སོགས་ཉིན་མང་བོར་བར་མཆད་ལྟ་བུར་བྱུང། སྒྲ་དབྱངས་གླིང་དུ་མང་ཇ་ཉིན་འཁྱོང་ཐོག་ཆོས་སྐྱོང་སྤྱན་འདྲེན་གྱི་གཟབ་གསོལ་ཞུས། ཆོས་སྐྱོང་
ཆེན་པོ་ནས་ཀྱང། ཧྲཱིསྙིགྶ་མའི་རང་རྟགས་ན་བུན་འཁྲིགས་པའི་ཀློང། །བླང་དོར་བྱ་བྱེད་གཟུགས་བརྙན་འཆར་དཀའི་ངོ་།འོན་ཀྱང་མཆོག་གསུམ་ཆོས་སྲུངས་མཐུ་བསྐུལ་ལ། །ལས་འབྲས་དྲང་པོའི་གཞུང་ལམ་འགྲིམ་པ་གནད། །བགྲང་
བྱ་མེ་ཏོག་མདའ་ལྷག་བདུན་ཕྲག་སྟོབས། །ཞེས་སོགས་ཀྱིས་སྐུ་ཚེ་མཐར་ཕྱིན་པའི་ལུང་བསྟན་དང་གཡེར་མེད་འཕྲིན་ལས་སྒྲུབ་བའི་ཞལ་བཞེས་གང་ལེགས་གནང། ཆོས་བཟང་པོར་ལྷ་དབང་གླིང་ནས་ཆིབས་བསྒྱུར་བའི་སྐབས་

[033B] ལྷ་དབང་གླིང་གི་སྟེང་ནས་འཇའ་ཚོན་ཞིག་ཤར་བ་གནས་ཆུང་ལྕོག་གི་སྟེང་དུ་ཟུག་དེ་ནས་གཅིག་ཤར་བ་གླིང་ཁར་འབྲས་སྤུངས་བླ་སྤྱིས་ཇ་ཐབ་བཟུང་ཡོད་པའི་སྟེང་དུ་ཟུག་པས། དགོན་པའི་གྲ་དཔོན་སློབ་ཐམས་ཅད་ལྷག་པར་ཡང་མོས་
གུས་དང་སྐྱོ་ཤས་ཀྱིས་ཡིད་འཁྲུལ་བ་བྱུང། ཆོས་སྐྱོང་འདི་ལ་ཉིད་ནས་ཐུགས་རྩེ་གཏོད་ཅིང། ཆོས་སྐྱོང་གིས་ཀྱང་ཆོས་འཆད་ཉན་སོགས་བསྟན་པའི་བྱ་བ་གང་གི་ཚེ་ནའང་གཞན་དང་མི་འདྲ་བའི་སྔོས་གྲོགས་མཛད་བཞིག་ཡོད་པར་སྣང་
འདི་ཁ་ཅིག་འཇིག་རྟེན་པའི་སྲུང་མ་ཡིན་གྱི། བསྟན་སྲུང་ཡེ་ཤེས་པ་མིང་ཟེར་ཡང། སངས་རྒྱས་བྱང་སེམས་རྣམས་མིའི་ཤ་ཚུགས་ང་འཛིན་བ་ན་ཆོས་ཁོ་ན་སྟོན་པའི་བླ་མའི་རྣམ་པ་འབབ་ཞིག་འཛིན་མི་དགོས་པར། དགེ་སྡིག་སྣ་ཚོགས་སྤྱོད་པའི་
རྒྱལ་པོ་སོགས་གདུལ་བྱ་དེའི་སྣང་ཚོད་ཀྱི་སྐལ་བདེ་དང་འཚམ་པར་སྟོན་པ་བཞིན། སྲུང་མའི་རྣམ་པར་སྟོན་པའི་ཚེའང། འཇིག་རྟེན་འདི་ཙམ་གཙོ་བོར་བྱེད་པ་རྣམས་ཀྱིས་བསྟེན་ན་འཕྲིན་ལས་ཀྱང་དེ་དང་མཚུངས་པ་ཞིག་བསྒྲུབ་ནས་འབྲེལ་འཇོག་
ཐབས་བྱེད་ཅིང། ཆོས་རྣམ་དག་ཁོ་ན་སྒྲུབ་མཁན་ཞིག་གིས་བསྟེན་ནས་ལམ་གྱི་གྲོགས་ཚུལ་བཞིན་སྒྲུབ་པའི་སྲུང་མ་ཁྱད་པར་ཅན་དུ་འགྲོ་བ་ཡིན་ཏེ། འབྲོམ་སྟོན་པའི་ཞལ་ནས། ངེད་ཇོ་བོ་མཇལ་བར་མངའ་རིས་སུ་འགྲོ་སྐབས་མི་ངོ་མི་ཤེས་བ་གཅིག་
གིས་ལམ་མཁན་བྱས་སོང་བདེ་བེ་ཧར་དུ་སྣང་བས། ཆོས་གཤའ་མ་བྱེད་ན་ཁོང་ཡང་ཆོས་སྐྱོང་བཟང་པོར་འདུག་ཅེས་གསུང་ཚུལ་དེ་བསྔོན་དུ་འབྱུང་བ་བཞིན་ནོ། །དེས་ན་ཆོས་སྐྱོང་ཡེ་ཤེས་པར་ངེས་པ་རྙེད་ནས་སྐྱབས་སུ་བཟུང་ན་ལེགས་ལ། ཚེ་འདིའི་

[034A]༄༅། །ཕན་པ་ཁོན་སྒྲུབ་པའི་དགྲ་ལྷ་ཙམ་ཞིག་ཡིན་པ་ཞེ་ཕུགས་སུ་བཞག་ནས་སྐྱབས་སུ་བཟུང་ན་སྐྱབས་འགྲོ་ལ་གནོད་པས་སྤང་བླང་གི་མཚམས་འདི་འདྲ་རང་སེམས་ལ་ཞུ་དག་བཏང་སྟེ་བྱེད་དགོས་པ་ཞིག་ཡིན་ནོ། །དེ་
ནས་རིམ་གྱིས་ཕེབས་པའི་ལམ་ནས་འདམ་སྙིང་གྲོང་གི་ཆུ་ཚན་ཁར་ཞག་བདུན་བཞུགས་ཏེ་སྐུའི་འཕྲོད་བསྟེན་མཛད། འཇོག་པའི་འབྲི་རྣམས་ཀྱང་ཉིད་ཀྱི་སྦྱན་ལམ་བསྟར་ཏེ་གང་བཟང་འདམ་སྤྲུག་བྱས་ནས་སྤྲད། ལམ་གྲོགས་ཚོང་དཔོན་འགའ་
ཞིག་དང་བཅས་དགྲ་ཇག་ཆུ་སོགས་ཀྱི་འཚོ་བ་ཕྲ་མོ་ཙམ་ཡང་མེད་པར་གླང་ཆེན་དལ་འགྲོས་ཀྱིས་བྱོན་པ་བརྒྱད་པའི་ཚེ་ལ་སྟོང་འཁོར་དུ་བབས། དེར་བླ་བྲང་གི་གསོལ་དཔོན་དཔལ་ལྡན་ངོ་གཡོག་དང། ཉིད་ཀྱི་སྐུ་ཚ་ཀླུ་འབུམ་ལྷ་དང་ཡུལ་
སྐྱབས་གཉིས་བཅས་འབྱོར། དེ་ནས་སྐུ་འབུམ་དུ་ཕེབས་པར་ཤངས་ལེན་གཟོས་སྒོ་གང་དྲག་ཞུས་ཤིང། རྟེན་ལ་མཆོད་མཇལ་དང་ཚོགས་སུམ་མང་ཇ་ཁ་དར་གྱི་འཕྱེད་བཅས་བཏང། དེ་ཚུན་ཆད་ཀྱི་ཞག་བབ་སོ་སོའི་སར་བླ་བྲང་གི་གཞིས་
ཀ་ཡོད་པ་རྣམས་ནས་བསྙེན་བཀུར་གང་ལེགས་ཀྱི་གྲ་སྒྲིག་ཞུས། ཀ་མདོའི་དགོན་དང་གཅུ་འཁོར་དགོན་པར་ཡང་མང་ཇ་འགྱེད་བཅས་གནང། བླ་བྲང་ནས་ཆིབས་པ་ཁ་ཤས་དང་བཅས་བསྟན་འཛིན་བསུ་བར་བཏང་བ་གཅུ་འཁོར་གྱི་ལུང་
པའི་ཕུར་འབྱོར་ཏེ་ཆིབས་པ་རྣམས་ཕུལ། ནང་ཆེན་རྣམས་ཀྱི་བསུ་བ་དང་བཅས་ཉི་མ་ལུང་དུ་སྤྱི་ཆེན་གྱི་གྲ་སྒྲིག་ཐོག་ཏུ་ཞག་ས་འདེབས་སྟེང་ཐོས་བསམ་གླིང་དང་རྒྱུད་པའི་གཉེར་པས་ཇ་ཐབ་ཞུས། རྒྱུད་པ་དཔོན་སློབ་ཀྱིས་གཙོས་པས་རྟ་

[034B] དུར་སྨྲིག་འཆང་བའི་དགེ་འདུན་མཆོད་རྫས་སྣ་ཚོགས་ཐོགས་པས་སེར་སྦྲེངས་དང་བཅས་བླ་བྲང་ཆེན་མོར་ཕྱག་བབ། བླ་བྲང་ནས་གསོལ་སྟོན་དང་དགོན་པའི་ལས་སྣེ། བླ་བྲང་ཞབས་སྡོད་རྣམས་ཀྱིས་མཇལ་དར་ཕུལ། ངེད་དང་ཧོར་ཚད་
གསེར་ཁྲི་རིན་པོ་ཆེའི་བླ་བྲང་ནས་ཀྱང་ཇ་ཞུས་ཐོག་གསོལ་སྟོན་ལེགས་འབུལ་དགའ་དར་བཅས་ཕུལ། དགེ་འདུན་ཉིས་སྟོང་བརྒལ་བར་མང་ཇ་བཞིའི་ཐོགས་སྐྱེས་ཀྱི་ཚུལ་དུ་ཇ་བག་ཕྱེད་རེའི་འགྱེད་བསྟར། སྐུ་ཞབས་རིན་པོ་ཆེའི་སྐུ་སྐལ་ལྟ་བུར་
ཁལ་མ་ཉི་ཤུ་ཕུལ། ངེད་ཅན་དང་བླ་བྲང་ཞབས་གྲས་སོགས་ལ་གང་འོས་ཀྱི་དབུས་རང་འཚེམ་མེད་དུ་གནང། ཞག་བཅོ་ལྔ་ཙམ་ནས་ཟུར་ངུ་སྤོ་སྐབས་བླ་བྲང་ནས་ཐབ་འཛིན་གྱི་ཟུར་གསོས་སོགས་གང་ལེགས་ཕུལ། འཛོ་ལོ་མད་མངོན་པར་
མཁྱེན་པའི་བཀའ་ལུང་བཞིན། །འཛམ་གླིང་ཡངས་པའི་བྱང་ཕྱོགས་མདོ་སྨད་ཀྱི། །འཛིན་མར་ཞབས་སེན་འགོད་པའི་རྟེན་འབྲེལ་ཀུན། །འཛོམ་པས་དགེ་ལེགས་ལམ་བཟང་ཡངས་པོར་ཕྱེ། །བླ་ན་མེད་པའི་ཐུགས་བསྐྱེད་འབྲེལ་ཟབ་མཐུས། །བླ་བྲང་
བཀྲ་ཤིས་གཡས་སུ་འཁྱིལ་བའི་སྡེར། །བླ་མ་མཆོག་གི་བཀའ་བཞིན་ཕེབས་པ་ན། །བླ་སློབ་ཞལ་འཛོམ་དགེ་མཚན་མཆོག་ཏུ་འཕེལ། །ཡོས་ལོའི་དགུན་སྨད་ནས་འབྲུག་ལོའི་སོས་ཀའི་བར་སྐུ་ངལ་གསོ་བ་དང་སྦྲགས་བཅད་རྒྱའི་ཚུལ་དུ་བཞུགས་
ཏེ་ཐུགས་དམ་གཙོ་བོར་མཛད། ཕྱོགས་ནས་ཆེད་གཏད་ཀྱིས་འོངས་པ་རྣམས་ལ་ཐུན་མཚམས་སུ་མཇལ་ཁ་གནང། དབྱར་ཐོག་ནས་གཟིམ་མཁང་གསར་འཔུབ་ཀྱི་སྦྱོར་བ་བརྩམས། སྟོན་ཀ་རིང་གི་དགོན་གྲོང་སྤྱི་ནས་གདན་འདྲེན་ཞུས་པ་བཞིན་

[035A]༄༅། །ངེར་ཕེབས། བིས་ཀྱ་ཐང་དུ་སེར་སྐྱ་ཚང་མས་ཆིབས་བསུ་དང་ཐབ་བསུ་གང་རྒྱས་ཞུས། ཐར་པ་གླིང་རི་ཁྲོད་རྣམས་གྱིས་བསུ་པ་ཇ་ཐང་ཞུས། དེ་ནས་སེར་སྦྲེང་དང་བཅས་ཀ་རིང་དགོན་བར་བ་བསྟེ་འདུ་
ཁང་སྟེང་དུ་བཞུགས། ཡུལ་ལུགས་དང་བསྙུན་པའི་སྟོན་མོ་གཟབ་རྒྱས་ཞུས། ཚོགས་པར་མང་ཇ་དང་ཞྭ་སྣམ་རེའི་འགྱེད། སྡེ་པ་སྤྱི་ལའང་བདག་རྐྱེན་བཅས་ཡིད་མགུ་བར་མཛད། གྲོང་པ་རྣམས་ཀྱིས་འབྲུ་ཀོན་ཀོའུ་སུམ་བརྒྱ་སོགས་གང་འབྱོར་
གྱི་འབུལ་བ་བཏེག། །དེ་སྔོན་ཀ་རིང་བསི་མདོ་གཉིས་གྱོད་ལ་ཐུག་སྟེ་ཕན་ཚུན་གཉི་གའི་མི་དྲུག་ཅུ་རྩ་བདུན་བསད། ལོ་དགུ་ཙམ་འགྱང་ཡང་བླ་དཔོན་སུས་བཤད་དེ་མ་འགྲིག་པར་ཡོད་སྟབས། ཉིད་ནས་གསུང་དགོས་ཞུས་ཀྱང་འཕྲལ་དུ་ཞལ་
བཞེས་མ་མཛད། དགུན་ཐོག་ཐར་པ་གླིང་ནས་ཟླ་བ་གཉིས་ཙམ་ལ་འཇིགས་བྱེད་ཀྱི་བསྙེན་མཚམས་གནང་སྐབས་ཁམ་ཆུ་དེ་ཉིད་ཞི་བའི་ཕྱིར་སྤྱན་དམིགས་ཡང་ཡང་གནང་བས། ནུབ་ཅིག་མནལ་ལམ་དུ་རྒྱ་མོ་ཞིག་གིས་བོང་བུ་རྐང་པ་དྲུག་ཅན་
ཞིག་ཞོན་ཏེ་མདུན་དུ་འོངས་ནས་ཉམ་ཐག་པའི་ཚུལ་གྱིས་ཡུན་རིང་དུས། མཐར་རླུང་འཚུབ་ལྟ་བུ་ཞིག་ཏུ་གྱུར་ཏེ་ལུང་པ་དེ་ནས་བུད་སོང་བཞིག་རྨིས། དེ་ནི་ཕན་ཚུན་གཉི་གའི་རྒྱུད་དཀྲུགས་པའི་གྱོད་འདྲེ་གདུག་པ་ཅན་ཞིག་ཡོད་པ་དེ་རྡོ་རྗེའི་
རྣལ་འབྱོར་གྱི་མཐུས་གཟིར་ནས་གཞན་དུ་བསྐྲད་བ་ཡིན་པར་སྣང་བཅད་རྒྱ་གྲོལ་ཏེ་ལོགས་ར་གྱི་དགའ་སྟོན་མཛད། སྦྲལ་ལོའི་ཟླ་བ་དང་པོ་ནས་སྡེ་པ་གཉི་གའི་བར་གྱི་གཟུ་གསུང་སྟེ་ཕན་ཚུན་དུ་འབྱོན་བཞུད་ལན་འགའ་དགོས་པ་བྱུང་ཡང་

[035B]གྱོད་ལེགས་པར་འགྲིག་སྟེ་སྐྱེ་བོ་དུ་མཚེ་འདིར་འཆི་བདག་གི་མཆེ་བའི་ཕྲག་ནས་བླང་ཤིང། ཕྱི་མངན་འགྲོ་མི་བཟོད་པར་འགྲོ་བའི་སྒོ་ལམ་བཅད་དེ་ཕན་པ་དང་བདེ་བའི་དཔལ་ལ་བཀོད་
འདི་སྐོང་རྯོང་དཀར་མ་ཎི་པ་ཆུང་བ་ཚང་དང་འཕྲོས་བྱུང་བར། སྒོ་མང་མཁན་རིན་པོ་ཆེ་ས། ཨ་ཁ་ཁ། མི་འདི་གཙམ་པས་དེ་ཡག་པོ་མ་རེད། ད་དེ་འདྲ་མ་བྱེད་གྱོད་འགྲིག་གི་ཆུགས། འགྲིག་གི་ཆུགས་གསུང་བ་མ་གཏོགས། ས་ཆའི་གྱོད་ངན་དེ་འདྲ་ལ་
ཐུགས་རྒྱུས་མེད་སྟབས་གྱོད་ཀྱི་གནས་ལུགས་བརྡ་དེད་བྱས་ནས་གསུང་བྱ་མི་འདུག་ཀྱང། སྐྱེས་བུ་དམ་པའི་ཐུགས་སྨོན་དང་བྱིན་རླབས་དེ་ཡ་མཚན་པོ་རེད། སྔར་ཅི་བྱས་ཀྱང་མི་འཕྲོད་པ་ཞིག་ཡོད་པ་ད་ལན་དཀའ་ཚེགས་མེད་པར་འགྲིག་བྱུང། ཞེས་གསུང་
གི་འདུག་པ་དངོས་སུ་ཐོས་ཏེ། དབུ་མ་རིན་ཆེན་ཕྲེང་བར། འཇིག་རྟེན་ཀུན་སྐྱེ་བོ་གང། སྐྱེས་བུད་མ་པའི་ཐུགས་སྨོན་དང་བྱིན་རླབས་དེ་ཡ་མཚན་པོ་རེད། སྔར་ཅི་བྱས་ཀྱང་མི་འཕྲོད་པ་ཞིག་ཡོད་པ་ད་ལན་དཀའ་ཚེགས་མེད་པར་འགྲིག་བྱུང། ཞེས་གསུང་
ལམ་ཐམས་ཅད་གྲུབ་ཅིང་བདེན་ཚིག་གི་ནུས་པ་སྨིན་པའི་མཐུ་ཡིན་ནོ། །སྔར་འཐབ་རྩོད་འཁྲུག་ཡོང་གིས་སྲིན་པོའི་གྲོང་ཁྱེར་ལྟ་བུར་ཡོད་པ། ཉིད་ཕེབས་ཏེ་ཟླ་ཤས་བཞུགས་པ་ནས་དུས་བདེ་ཞོད་འཇག་གིས་ཉམས་སྤྲོ་ཞིང་ཡིད་ཕེབས་པ་ཆེད་དུ་བརྗོད་
པའི་ཚོམས་ལས། གང་ན་དམ་པ་བཞུགས་པ་ཡི། །ས་དེ་ཡིད་དུ་འོང་བ་ཡིན། །ཞེས་པ་ལྟར་གྱུར་ཏོ། །གཏུམ་དྲག་ཁོང་ཁྲོའི་གདོན་གྱིས་བརླམས་པའི་གར། གཏོལ་མེད་སྨྱོན་པའི་སྟང་བཞིན་བསྒྱུར་ཚེ་།གཏུགས་པ་མེད་པའི་སྙིང་རྗེས་

[036A]༄༅། །ཡོངས་བཟུང་སྟེ། །གཏིང་ཟབ་ངན་འགྲོའི་གཡང་ལས་སྐྱོབ་པར་མཛད། ཝ་ཎཎཱ་སིའི་འཁྲུལ་འཁོར་རྩོམ་པའི་བདུད། །ཝ་སྐྱེས་ངན་པ་སེང་གེའི་ང་རོས་བསྐྲད། །ཝརྨྲ་མཆོག་ཏུ་བགོས་པའི་སྙིང་སྟོབས་
ཀྱིས། །ཝ་ལེར་འཇིག་རྟེན་བདེ་བའི་གནས་ལ་བཀོད། །བདུན་པའི་ནང་ལ་བཀྲ་ཤིས་འཁྱི་བ་དུ་ཕེབས་ཏེ་ཉིད་ཀྱི་གཟིམ་ཁང་གསར་བསྐྲུན་གྱི་ནང་དུ་བཞུགས། །ཡིད་ཀྱི་དགེ་པྲུག་ཨ་ལ་གཤད་ཐོ་ཡོན་མཁན་པོས་གསེར་ཟངས་ལས་བསྒྲུབ་པའི་ཇོ་བའི་
སྐུ་ཁྱད་འཕགས་མི་ཚད་ལྷག་པ་ཞིག་ཕུལ་བ་གཟུངས་གཞུག་དང་རབ་གནས་སོགས་དི་བཞིན་བགྱིས་ཏེ་གཟིམ་ཁང་གི་རྟེན་གཙོར་བཞུགས་སུ་གསོལ། བླ་པྲང་ཆེན་མོའི་གཟིམ་ཁང་ཐུབ་བསྟན་ཕོ་བྲང་ཡང་གསར་དུ་གྲུབ་པས་ཚེ་མཆེན་འདོད་
དགུ་འཁྱིལ་པ་རྟན་བརྟེན་པ་ཀུན་ལ་རབ་གནས་མཛད། དེ་ནས་ཟླ་བ་ལྔ་དྲུག་ཙམ་ལས་མ་འགྱོང་བར་མཆོག་སྤྲུ་ལ་རིན་པོ་ཆེ་གདན་སར་བཀོད་དེ། དེ་ཉིད་དུ་དཔོན་སློབ་ཐམས་ཅད་དགའ་སྟོན་ལ་ལོངས་སྤྱོད་ཆོག་པ་བྱུང་བས། རབ་གནས་ཀྱི་དུས། ཞལ་
མཐོང་ཙམ་གྱིས་བདེ་བའི་མཆོག་བརྙས་ཏེ། །ཉིད་ལྟར་ཞླ་དྲོ་ཟླ་ལྟར་འོད་གསལ་ཞིང། །གསུངས་བདེ་ཁོ་ན་བཞིན་དུ་གྱུར། བདག་གིས་ཀྱང་རྟ་ལོའི་སྨོན་ལམ་གྱི་སྟེང་དེར་སྐྱབས་མགོན་མཆོག་གདན་སུ་བཀོད་ནས་རང་གི་ཁྲི་ཁུར་པ་ཞིག་པས། དམ་
པ་ཉིད་ཚོགས་ཆེན་གྱི་ཁྲིར་བསྐོ་བཞག་མཛད། ཀུན་མཁྱེན་བླ་མ་སྐུ་སྔ་ཕྱིས་བསྟན་འགྲོའི་དོན་སྒྲུབ་པའི་རྩ་བ་ལྟ་བུ་དགོན་སྡེ་འདི་ཉིད་ཡིན་པས། མཆོག་སྤྲུལ་རིན་པོ་ཆེའིའང་མཛད་པའི་ཐོག་མ་བསྟན་པའི་འབྱུང་གནས་འདིར་བཤད་སྒྲུབ་ཀྱི་བསྟན་

[036B] མདོ་དབུས་ཀུན་ཏུ་བསྟན་པའི་བྱ་བ་གང་བརྩམ་ལྷུན་གྱིས་གྲུབ་པའི་བསྟན་པའི་རྩ་ལག་ཆེན་པོ་འདི་ལྟ་བུ་ཞིག་བསྐོ་རྒྱུའི་རྟེན་འབྲེལ་རང་འགྲིག་ཏུ་བྱུང་བ་ནི་བསྟན་པ་ཕྱོགས་མཐར་སྤེལ་བའི་ཐུགས་བསྐྱེད་ལྷན་ཅིག་པའི་འབྲས་
བཟང་དུས་སུ་སྨིན་པའི་དགེ་མཚན་རྨད་དུ་བྱུང་བའོ། །ས་ག་ཟླ་བའི་ཡར་ཚེས་བཟང་པོར་ཀྲི་འདོན་མཛད་པར་སྤྱི་བླ་བྲང་ནང་ཚན་ཁག་ནས་ཁྲི་འབུལ་བསྟར། བདག་གིས་ཀྱང་བླ་མ་སྔ་ཕྱིའི་རྩིས་སྤྲོད་དཀྱུས་མའི་ཐོག་ཉིད་ཀྱི་བླ་བྲང་གསར་འཛིན་སོགས་འགྲོ་
སྒོ་ཆེ་བ་དང། རིགས་གྲའི་དུས་ཀྱང་ཉེ་བར་གཏུགས་པའི་སྟབས་ཇ་མར་དངོས་པོ་སྣ་ཚོགས་བཅས་དངུལ་སྲང་ཕྱེད་དང་སུམ་བརྒྱའི་རྩིས་རིགས་གྲའི་ཞལ་འདེབས་ལ་ཟུར་དུ་ཕུལ། ཆོས་གྲར་རྩི་བཞག་འཆག་མེད་ལྟ་བུ་དང་གསོན་གཤིན་གྱོ་དོན་ལ་
ཐར་ཉེ་རིང་གི་གདན་འདྲེན་བྱུང་བར་ཡང་འདུན་པ་བཞིན་ཧེབས་བསྒྲིག་གི་རྟིང་གནོན་ཚ་དྲག་སྒོ་མང་མཁན་པོའི་སྐབས་ལྟ་བུ་མ་མཛད་ཀྱང། ཚོགས་གཏས་སོགས་ཅི་གསུང་ཐམས་ཅད་གན་གཞོན་ཀུན་གྱིས་སྤྱི་བོས་ནོད་པས་ཤིན་ཏུ་ལེགས་པ་བྱུང་
ཞལ་ལན་གསུང་དུས་འདིའི་བླ་མ་བྱེ་དརྒྱུ་འདི་སྒོ་མང་ལས་དཀའ་ལས་ཆེ་བར་འདུག་སྒོ་མང་གྲ་ཚང་ལྟར་གྱི་རྩི་བཞག་ཆ་ཚང་བར་འགྲོ་དགོས་པའི་ཐོག་ཏུ། ཡ་ཀི་ཚོད་དང་འདྲ་བའི་ཐེ་བས་ཅི་ཡང་མེད་པར་གྲོང་ཆོ་ག་ཁོ་ནའི་སྟེང་ནས་རིགས་གྲ་གཏོང་
དགོས་པ་དང། རིགས་གྲའང་ཡ་ཀིར་ལོ་དྲུག་རེར་བསགས་ནས་བཏང་ཆོག་ལ། འདིར་ལོ་རེ་བཞིན་གཏོང་དགོས་ཤིང་མང་ཇམ་བརྩིས་པའི་ཕོག་རྐྱང་པ་ལའང་དངུལ་སྲང་སྟོང་དང་ལྔ་བརྒྱ་རེའི་ཚོད་མ་མཐའ་འགྲོ་གིན་འདུག་པས་བསྡོམས་སོང་ན་གྟོངྶ་༄༅། །སྒོ་འདི་ལྕི་བར་འདུག་།དེའི་ཐོག་ཏུ་གཏོར་སྒྲུབ། གཏོར་ཆེན་གཏོར་རྒྱག་ཟེར་བ་ལྟ་བུ་སྔགས་གྲ་ཞིག་གིས་བྱེད་རྒྱུའང་མང་པོ་བྱེད་དགོས་བས་དཀའ་ལས་ཆེན་པོ་རེད་གསུང་ནའང། ཕྱག་ལེན་དུ་འདེབས་པའི་ཚེ་
མིའི་མིག་ལྟོས་བསླད་མི་ཉན་གསུང་ནས་དགོན་འདིའི་ལུ་གུ་ལག་སྐྱེས་ཀྱི་རྒྱུས་ཡོད། སྐུ་ན་གཞོན་པ་ཚོས་གང་མཛད་རྒྱུ་ཐམས་ཅད་ལྷག་དང་བཅས་ཏེ་གནང་ཡང་སྐུ་དང་ཐུགས་ལ་སྐྱོ་ངལ་གྱི་རྣམ་པ་དང་མི་ལྕོགས་པ་ཅི་ཡང་མེད་པས། ཐམས་ཅད་
ཀྱང་སྐྱེས་བུ་དམ་པའི་ཐུགས་སྨོན་དང་ཐུགས་སྟོབས་ཀྱི་མཐུ་མ་གཏོགས་དགུང་ལོ་ལ་ལྟོས་པ་མི་འདུག་ཅེས་ཡ་མཚན་དང་དད་གུས་ལྷག་པར་འཕེལ། རིགས་གྲ་དང་པོའི་སྐབས་དགེ་འདུན་ཉིས་སྟོང་སུམ་བརྒྱ་ཙམ་ལ་ཕོག་ཆེན་ཇ་བག་ཕྱེད་རེ་དང་ཇ་
བག་ཕྱེད་རེའི་རྩིས་ཀྱི་ཕྲུག་སོགས་དངོས་པོ་སྣ་ཚོགས། ཉི་མ་གནང་ཆགས་ཀྱི་འགྱེད་སྣ་བདུན། ཐོས་བསམ་གླིང་པ་སྟོང་དང་ཉིས་བརྒྱ་སྐོར་ལ་ཟམ་ཡ་རེ་བཅས་ལོ་ལྟར་ངེས་ཅན་དང། རིགས་གྲ་ཕྱི་མ་གཉིས་ཀྱི་ཕོག་ཆེན་ལ་ཇ་བག་རེ་བཏང་
འཇམ་མགོན་ས་པཎ་གྱིས། དང་པོ་ཟང་ཐལ་བྱས་ན་འཁོན་བའི་རྒྱུ། །སྣ་ཚོགས་ཐབས་མཁས་བྱས་ན་གཡོ་སྒྱུར་པོ། །སེམས་ལ་གཏད་མེད་བྱས་ཀྱང་མི་མི་མགུ། །འདུ་འཛིན་སྐྱོ་བ་མེད་དམ་ལོ་ཙཱ་བ། །དྲང་པོར་སྨྲས་ན་ཕལ་ཆེར་དགྲ་རུ་སྡང་
ཡོན་པོར་སྤྱད་ན་སེམས་ལ་རྣམ་སྨིན་ལྕི། །སྣ་ཚོགས་སྤྱད་ན་གཏད་སོ་མེད་པར་བལྟ། །བྱས་པའི་འབྲས་བུ་སྨོས་དང་ལོ་ཙཱ་བ། །ཞེས་གསུངས་པ་བཞིན་སྤྱིར་སེམས་ཅན་མོས་བ་སྣ་ཚོགས་པ་ཡིན་པས་ཐམས་ཅད་མགུ་ཚུལ་མེད་ལ། ལྷག་པར་བྱ་

[037B]ཞིག་མི་དགའ་བ་ཞིག་ལས་འོང་མི་སྲིད་པ་ལྟ་བུར་འདུག་ཀྱང། དམ་པ་ཉིད་ལ་བགྲེས་གཞོན་པར་མ་སུའི་ཐད་ནས་ཀྱང་དད་གུས་བྱེད་པ་མ་གཏོགས་མི་དགའ་བའི་སྐྱོན་འདོགས་ཚིག་གཅིག་
བརྗོད་པའང་ཐོས་མ་མྱོང་བ་ནི་ཚུལ་ཁྲིམས་དང་ལྷག་བསམ་རྣམ་པར་དག་པའི་ཆེ་པའོ། །ཁྲིར་བཞུགས་ཀྱི་རིང་ལ་ཆོས་འཆད་ཉན་འཕེལ་ཞིང་གྲ་ཚོགས་རྒྱས་པ་དང། ཡུལ་ཁམས་སུ་ནད་འཁྲུག་མེད་ཅིང་ལོ་ཏོག་སྨིན་པ་སོགས་བཀྲ་ཤིས་ཀྱི་དགེ་
མཚན་མཆོག་ཏུ་འཕེལ། ལྕགས་སྤྲེལ་ལོར་ཁོ་བོ་ཅག་ལ་ཚོགས་ཆེན་དུ་བདེ་ལམ་གྱི་ཁྲིད་ཅིག་བྱེད་དགོས་ཀྱི་སྐུལ་མ་མཛད་པ་བཞིན་དམ་པ་ཉིད་ཀྱིས་དབུ་མཛད་པའི་དགེ་འདུན་སྟོང་ཕྲག་གཉིས་ལྷག་ལ་ཉིན་བཅོ་ལྔའི་རིང་ཁྲིད་དམིགས་རྒྱས་པ་སེམས་
སྐྱེད་མཆོད་པ་དང་བཅས་ཕྱག་ལེན་བཞིན་ཕུལ། ལོ་ལྟར་འདི་བཞིན་བཀའ་ཆོས་ཆེ་བ་རེ་དགོས་ཚུལ་གསུང་བ་ལའང་རྟེན་འབྲེལ་གྱིས་ཁས་ལེན་ཞུས། ལྕགས་བྱའི་ལོ་ཆོ་འཕྲུལ་སྨོན་ལམ་གྱི་དུས་མཆོད་ཁོ་བོ་ཅག་ནས་བཏང་བར་དངུལ་རྡོ་ཚད་གཅིག་
ཞལ་འདེབ་ཏུ་གནང་ཞིང་སྨོན་ལམ་གསུང་ཆོས་སོགས་ཆག་མེད་བཀའ་དྲིན་བསྐྱངས་ཏེ་སྨོན་པའི་མཚམས་སྦྱོར་མཛད་བར་ཅི་འབྱོར་གྱི་ལེགས་འབུལ་བརྟེག། སྨོན་ལམ་གྲོལ་རྗེས་ཁྲིའི་གནང་བ་ཞུགས་ཏེ་ཟུར་བཞུགས་མཛད། སྐུ་ཞབས་རིན་པོ་ཆེར་
གོས་ཡུག་བཅུ་རས་ལྔ་བཅུ་ལྷ་དར་བཅས་ཕུལ་བར་དགོན་པའི་འཛིན་སྐྱོང་གང་ལེགས་མཐར་ཕྱིན་པའི་དགའ་དར་གསོལ་སྟོན་རྒྱས་པ་བཅས་གནང། ཚོགས་ཆེན་དང་གྲ་ཚང་ལ་མང་ཇ་འབྱེད་བཅས་ཀྱི་ཐོག་འདུ་ཁང་ཆེན་མོར་མང་ནུག་དང་བཅད་ལྡན་

[038A]༄༅། །སོགས་གོས་ཆེན་གང་བཟང་གི་བླ་བྲེ་གྱན་དགུ་མ་ལོང་ཙམ་གསར་འཇོག་མཛད། དུས་ཇི་ཙམ་སྙིགས་མར་སོང་བ་བཞིན་གྱི་སྙིང་སྟོབས་དང་སྤྲོ་བ་ལྷག་པར་འཕེལ་བས་སྐུ་ལའང་མི་ལྕོགས་པ་མེད་པ། བྱམས་
པའི་རླུང་ཤུགས་ཀྱིས་བསྐྱོད་པས། །ཤིང་བལ་བཞིན་དུ་སྲིད་པ་འདིར། །འགྲོ་བའི་དོན་དུ་གཡོ་བ་ལགས། །ཞེས་པའམ། སྤྱོད་འཇུག་ལས། ཇི་ལྟར་རླུང་གིས་འགྲོ་བའམ། །འོང་བས་ཤིང་བལ་དབང་བསྒྱུར་བ། །དེ་བཞིན་སྤྲོ་པས་དབང་
བསྒྱུར་ཞིང། །དེ་ལྟ་ན་ནི་འགྲུབ་པར་འགྱུར། །ཞེས་པ་བཞིན་ནོ་།དུས་དང་ཡུལ་གྱི་མཐར་ཡང་བཤད་སྒྲུབ་ཀྱི། །དར་ཆེན་བསྒྲེང་ལ་སྙིང་སྟོབས་མ་ཞུམ་པ། །དམ་པ་རྣམས་ཀྱི་ཐུགས་བསྐྱེད་གྲུ་གཟིངས་ཀྱིས། །དོན་གཉིས་ནོར་བུའི་དགའ་སྟོན་ཅི་
ཡང་དྲངས། །ཧཱ་རི་དྲ་ཡི་ཅོད་པཎ་འཆང་བའི་བསྟན། །ཧ་རི་བྷ་དྲའི་དགོངས་དོན་ཤེར་ཕྱིན་སོགས། །ཧ་རི་ཙནྡན་དྲི་བསུང་འཐུལ་བ་ཡིས། །ཧ་ས་བཛྲ་བཞེད་པ་ཡོངས་སུ་བསྐངས། །སྒྲུབ་པའི་རྒྱལ་མཚན་འཛིན་པ་ཆེན་པོ་མཛོ་དགེ་རི་ཁྲོད་པ་མཁས་
གྲུབ་བསྟན་འཛིན་གྱིས་ཞུས་ཏེ་བླ་མ་དགེ་བཤེས་རགས་བསྡུས་བཞི་བཅུ་སྐོར་ལ་སྐྱིད་ཤོད་གསུང་འབུམ་གྱི་ལུང་དང། གཞན་ཡང་དོན་གཉེར་ཅན་མང་པོར་འདོད་ཆོས་ཅི་རིགས་གནང། དམ་པ་ཉིད་དབང་ལུང་ཁྲིད་མན་ངག་སོགས་ཀྱི་གདམས་
པའི་མཛོད་ལྟ་བུ་ཡིན་མོད་ཀྱང་ད་དུང་ཆོས་ཚོལ་བ་ལ་དགྱེས་པས་སྐུ་ཞབས་ཐོའུ་བཀྭན་རིན་པོ་ཆེ་དགོན་པར་སྔ་ཕྱིར་ཕེབས་སྐབས་འཇིགས་བྱེད་ཞལ་ཕྱག་ཡོངས་རྫོགས་ཀྱི་རྗེས་གནང། མགོན་པོའི་གཏོར་དབང་བར་ཆད་ཀུན་སེལ། སྙིང་ཞུགས་ཀྱི་

[038B] ཀུ་རུ་ཀུ་ལླེའི་སྒྲུབ་ཐབས་ཚར་ཆེན་གྱིས་མཛད་པ་ལེ་ཚན་གཉིས། དེས་མཛད་པའི་ཚེ་ཁྲིད་ཟླ་བའི་ཆུ་རྒྱུན། རྟ་མགྲིན་གྱི་སྒྲུབ་ཐབས་རྒྱལ་དབང་དང་ཉིད་ཀྱིས་མཛད་པ། ཀླུ་སྒྲུབ་སྨོན་ལམ་སོགས་ལུང་ཐོར་བུ་མ་བཙམ་
དང། བློ་སྦྱོང་ཚིག་བརྒྱད་མའི་ཉམས་ཁྲིད་བཅས་གསན། ཁོ་བོ་ཅག་གི་རྩ་ནས་ཀྱང། དྲིལ་བུ་ལྷ་ལྔ་དང་ལུས་དཀྱིལ་གྱི་དབང། མགོན་པོ་བཀའ་བཅུ་གསུམ། ས་སྐྱའི་གསེར་ཆོས་བཅུ་གསུམ། ཆོ་དཔག། །སྒྲོལ་མ་དཀར་ལྗང། འཇམ་དབྱངས་
དཀར་པོ། ལོ་གྱོན་མ་གཙོ་འཁོར་གསུམ་སོགས་རྗེས་ཐོལ་ཡུ་མང་པོ་དང་ལུང་ཡང་འགའ་ཞིག་གསན། ཚོགས་ཆེན་ལ་རྡོར་ཕྲེང་དང་མི་ཏྲའི་དབང་བྱེད་སྐབས། ཉིད་སྐུན་ཤིན་ཏུ་སྨིན་ཡོད་ཀྱང་དེའི་ནང་གི་འགའ་ཞིག་ལའང་ཕེབས་ནས་
གསན་སོང་བ་ནི་ཆོས་ཀྱིས་ངོམས་པ་མེད་པའི་རྣམ་ཐར་དུ་སྣང་སྐབས་ཤིག་ཀ་རིང་སྒར་དུ་ཕེབས་ནས་དེར་གོས་སྐུ་ཐོག་ཚད་གསུམ་ཅན། གཙོ་བོ་བྱམས་མགོན་པ། ལྷ་མགྲོན་དུ་རྗེ་ཡབ་སྲས། ཡི་དམ་ཆོས་སྲུང་སོགས་མང་པོ་བཞུགས་པ་
ཞིག་སྦྱོར་འཇག་མཛད། ཉིད་ཀྱིས་གཙོ་མཛད་ལའི་གྲ་སློང་མང་པོས་ཉིན་གཉིས་ཀྱི་རིང་སྤྱན་དབྱེའི་ཆོ་ག་རྒྱས་པར་བསྒྲུབས་ཏེ་བཀྲ་ཤིས་ཀྱི་མེ་ཏོག་ཆར་དུ་བསྙིལ། ཟམ་ཆ་རེའི་འགྱེད་བསྟབས་སྡེ་པ་སྤྱི་ནས་གསོལ་སྟོན་གཟབ་རྒྱས་ཞུས་ཤིང་ཐམས་
ཅད་གྲོས་མཐུན་གྱི་སྒོས་དགོན་དེར་གཟིམ་ཁང་ཞིག་དགོས་ཚུལ་ཞུས་པ་ཞལ་གྱིས་བཞེས་ཏེ། དེའི་ཕྱི་ལོར་གཟིམ་ཁང་གྱན་ལྔ་པ་ཞིག་ཕུབ། འོད་དཔག་མེད་ཀྱི་སྐུ་མི་ཚད་ལྷག་ཙམ་ཞིག་དང་ལི་མྑ་ཤས། ཞལ་ཐང་བྱིན་ཅན་མང་པོ་བཅས་དེར་

[039A]༄༅། །བཞུགས་སུ་གསོལ་ནས་ཡུལ་དེའི་བསོད་ནམས་ཀྱི་ཞིང་དུ་བསྒྲུབས། མཚམས་མཚམས་སུ་དེར་ཆུ་སྤོས་ནས་བཞུགས་ཏེ་སྐུའི་འཕྲོད་བརྟེན་མཛད་ཅིང། རྒྱུན་པར་བཀྲ་ཤིས་འཁྱིལ་དུ་གཟིམ་ཁང་ཆེ་བའི་གཡས་ཕྱོགས་
སུར་སྐོར་ཟུར་དུ་བཅད་དེ་བསྲོ་ཁང། ཉི་རྭ། གསོལ་ཐབ་སོགས་ཐམས་ཅད་ཚང་བ་ཁད་ཡངས་ཤིང། ར་བར་མེ་ཏོག་གི་ཚལ་ཡོད་པ་ཤིན་ཏུ་འགོལ་ཞིང་སྟབས་བདེ་བ་ཞིག་བྱས་ནས་དེར་འཇིག་རྟེན་གྱི་གཡེང་བཅི་ཡང་མེད་པར་ཐུགས་ཤིན་ཏུ་བག་
ཕེབས་ཤིང་ཟབ་མོའི་ཉམས་བཞེས་ཀྱི་རྟོགས་བ་གོང་དུ་འཕེལ་བའི་དགའ་བ་དེའི་ངང་དུ་བཞུགས། སྟོན་མཇུག་ཅིག་ལ་སྒྲོལ་མ་ཕུའི་ཞབས་དྲུང་གིས་འདུ་ཁང་གསར་བསྐྲུན་བགྱིས་བ་རབ་གནས་ཀྱི་དོན་དུ་གདན་འདྲེན་ཞུས་ནས་དེར་ཕེབས་པའི་
ཞར་ལ་བྱམས་པ་འབུམ་གླིང་དུ་མཇལ། འདི་ཁ་ཅིག་ཀོང་ཚེས་བཞེངས་ཟེར་ཡང། ཆོས་འབྱུང་མང་པོར་རྒྱ་བཟའ་ཀོང་ཇོ་བོད་དུ་ཕེབས་པའི་ལམ་ནས་བྲག་ལ་བྱམས་པ་ཁྲུ་བརྒྱད་ཅུ་བ་བརྐོས་ཞེས་འབྱུང་ལ། དེ་དུས་ཀྱི་ཕོ་བྲང་ཞིང་ད་ཕུ་ཡིན་
པས་ལམ་འདི་དང་འགྲིག་ཅིང་གཞན་ན་དེ་འདྲ་སྟོན་རྒྱུ་མེད་པ་དང། འདིའི་ཉེ་སྐོར་དུ་སྒྲོལ་མ་རང་བྱོན་འོང་ལུགས་ཀྱིས་ཀྱང་ཤེས་པས། ཀོང་ཚེས་བཞེངས་ཟེར་བ་དེ་ཀོང་ཆོས་བཞེངས་ཞེས་པ་རིམ་གྱིས་སྒྲ་ལོག་པ་ཡིན་པར་སྣང་ངོ། །དེ་ནས་རྒྱ་
བོད་ཀྱི་ཁྲོམ་ཆེན་པོས་བསུ་བ་སེར་སྦྲེང་དང་བཅས་སྒྲོལ་མ་ཕུར་ཕེབས། དགེ་ལེགས་ཆར་འབེབས་ཀྱི་སྟེང་ནས་རབ་གནས་རྒྱས་པ་སྦྱིན་སྲེག་དང་བཅས་གནད་སྨིན་མཛད་དེ་རྟེན་དང་བརྟེན་པ་མཐའ་དག་བྱིན་རླབས་མི་ཟད་བའི་གཏེར་དུ་བསྒྲུབས་

[039B]གིས་གཙོས་སྐུ་གསུང་ཐུགས་རྟེན། མཆོད་ཆའི་རིགས་མང་པོ། གསོ་དར། རས། དོང་ཙེ་སོགས་དངོས་འབུལ་གྱ་ནོམ་པ་བཏེག། །དེ་ནས་སྒྲོལ་མའི་སྒར་ལམ་བརྒྱུད་དེ་ཕེབས་བྱམས་ལ་བཞུགས་
ནས་བདེ་མཆོག་རང་བྱོན་གྱི་ལྷ་ཁང་ལོ་ཀྱཱ་ཏུན་ཏུ་གྲགས་པར་ཕེབས། ཆོགས་འཁོར་གནང་ཚེ་འཇའ་ཚོན་སྣ་ལྔ་པ་ཞིག་ཤར་བས་རྒྱ་མི་རྣམས་ཀྱང་ངོ་མཚར་དུ་གྱུར་ཏེ་གུས་འདུད་ལྷུར་བླངས་ཡར་ལམ་ཨ་འགང་རྟམ་གྲིན་རང་བྱོན་གྱི་ལྷ་ཁང་དུ་མཇལ་
དེའི་དགེ་འདུན་རྣམས་ཀྱིས་ཆོས་འབྲེལ་ཞུས་པའི་རེ་བ་བསྐངས། དེ་ནས་སྟག་ལུང་སྤྲུལ་བའི་སྐུས་གདན་འདྲེན་ཞུས་ཏེ་བསུ་བསེར་སྦྲེང་དང་བཅས་སྟག་ལུང་དགོན་དུ་ཕེབས། དེར་མཚན་ཉིད་ཀྱི་བཤད་གྲྭ་ཞིག་གསར་འཛུག་བྱེད་རྩིས་ཀྱི་སྐབས་སུ་ཡོད་པས་
བརྩེ་བཞག་གི་ཐོག་མ་ནང་སྟེ་ས་མཐར་བསྟན་པའི་སྒྲོན་མེ་སྤར། ཐུགས་མོན་གྱི་མཐུས་གྲ་ཚང་ཡང་དེ་ནས་བཟུང་ཡར་པོའི་ཟླ་བ་བཞིན་འཕེལ། ཁོང་དཔོན་སློབ་ཀུན་ནས་དངོས་འབུལ་པ་ཡང་རྒྱ་ཆེ་བ་ཕུལ། དེ་ནས་བྱོན་པར་ཧོར་ཚང་གླ་མ་རྒྱལ་མཚན་སོགས་
ཀྱིས་ཇ་ཞུས་འབུལ་བ་བསུ་སྐྱེལ་སོགས་བཀུར་སྟི་ཕུལ་དུ་ཕྱིན་པ་བསྒྲུབས་ཏེ་རིམ་གྱིས་དགོན་པར་བབས། ཁོ་བོ་ཅག་ནས་མཆོད་རྟེན་མཐོང་གྲོལ་ཆེན་མོ་བཞེངས་པར་སྲང་སུམ་ཅུའི་ཞལ་འདེབ་དང་སྐུ་ཞབས་རིན་པོ་ཆེ་ནས་རབ་གནས་གནང་སྐབས་སྤྱན་
དབྱེའི་ཆོ་གའང་ལྷན་དུ་གནང། ཕྱིས་སུ་དེའི་སྐོར་ཚད་ཀྱི་ཞབས་སྐོར་སྟོང་ཕྲག་བྮིའང་གྲངས་གསོག་མཛད། བླ་བྲང་ཕྱག་མཛོད་བློ་བཟང་དར་རྒྱས་དུས་ལས་འདས་པའི་དོན་དུ་སྦྱན་དྲངས་པར་འཕོ་བའི་སྤྱན་དམིགས་རྗེས་འཛིན་གྱི་བཀའ་དྲིན་སྩལ་ཨ་

[040A]༄༅། །མཆོག་དགོན་གྱི་ལམ་རིམ་གྲ་ཚང་གི་བླ་མ་དང། རྒྱལ་མོ་དགོན་གྱི་རེ་བ་ཚ་སྤྲུལ་བའི་སྐུས་དཔོན་རྒན་འདས་པ་སོགས་ཀྱིས་ར་གདན་འདྲེན་ནན་ཆེར་ཞུས་པ་བཞིན་ཕེབས་ནས་སོ་སོར་བསྔོ་སྨོན་སོགས་ཆེད་དམིགས་དང་
དགོན་པའི་དགེ་འདུན་རྣམས་ལའང་ཆོས་ལུང་ཅི་རིགས་སྩལ། སོ་སོ་ནས་དངུལ་རྡོ་ཚད། གོས་གྲུག་ཉེར་སྤྱད། རྟ་ནོར་སོགས་འབུལ་བ་གང་རྒྱས་བསྟར། དེ་འདྲའི་ཕེབས་བཞུད་ཐབས་མེད་དགོས་པ་རེ་གཉིས་མ་གཏོགས་རྒྱུན་བར་ནང་དུ་ཏིང་ངེ་
འཛིན་ལ་ཡང་དག་པར་གཞོལ་བས་ཟག་མེད་ཀྱི་དགའ་བདེས་ཉིན་མཚན་ཁོར་མོ་ཡུག་ཏུ་འདའ་བར་མཛད། དེའི་སྟོབས་ཀྱིས་སྔ་སོར་ཆོས་སྐྱོང་ཆེན་པོས་སྐུ་ཚེའི་ཚད་དགུང་ལོ་དོན་ལྔར་གསུངས་པ་ཇི་བཞིན་ཐོག་ཏུ་ཁེལ་བའི་སྟེང་དུ་ཐུགས་དམ་གྱི་མཐུས་སྐུ་
ཚེང་སྲིངས་ཏེ་བརྒྱད་ཅུ་རྩ་བགྲང་ཞིང། ཚེ་རབས་དུ་མར་གཞན་ལ་འཚེ་བ་སྤངས་པའི་མྱོང་བ་དང་བྱེད་པ་རྒྱུ་མཐུན་གྱིས། དེའི་རིང་ལ་འཕེལ་ཟད་འཁྲུགས་པས་སྙན་སོགས་ཀྱིས་ཐུགས་དམ་ཉི་མ་གཅིག་འཆག་དགོས་པའང་མ་བྱུང་བར་ཟོ་མདོག་བདེ་
ལ། ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པའི་དབང་གིས་སྐུའི་གཙིམ་དང་རྒྱས་བཞིན་བར་བཞུགས། རྒྱུན་གྱི་ཐུགས་དམ་མཛད་ལུགས་ཀྱང་ནང་བའི་རིམ་གྲོ་བཞིན་དུ་གྲངས་གང་འགྲོ་གཙོ་བོར་མི་མཛད་པར། ཐོག་མར་ཀུན་སློང་འཆོས་ཚུལ་དལ་བུས་
གནང་དུ་འགྲོ་བ་ཞིག་མཛད་དེ། དེའི་ངང་ནས་ཞལ་འདོན་སོ་སོའི་སྐབས་ཀྱི་དམིགས་རྣམ་འཆར་ངེས་གནང། གཙོ་བོར་ཐུན་མོང་བསྐྱེས་བུ་གསུམ་གྱི་ལམ་གྱི་རིམ་པའི་གཞུར་ཤིང་ངེས་འབྱུང་བྱང་སེམས་ཡང་དག་པའི་ལྟ་བ་གསུམ་ལ་རྩལ་འདོན་

[040B] ཆོག་གང་གསུང་ནའང་དེ་གསུམ་རྨང་གཞིར་བྱས་ཏེ་རང་རང་གི་འགྲོས་ཀྱི་རིམ་པ་གཉི་གའི་རྣལ་འབྱོར་དང་སྦྲགས་ནས་གསུང་བ་ལས་གང་ཡང་མི་མཛད། ཉམས་ལེན་སྙིང་པོ་མཐར་ཐུག་པ་རང་གིས་ཁས་བླངས་པའི་ཚུལ་ཁྲིམས་རྣམ་པར་དག་པ་
གཙོ་ཆེ་བར་གཟིགས་ཏེ་ཉིན་མཚན་དུས་ཀུན་ཏུ་དྲན་ཤེས་བཞིན་གྱིས་བྱ་ར་བྱས་ནས་རང་གི་སྒོ་གསུམ་གྱི་སྤྱོད་པ་བག་མེད་པའི་ཕྱོགས་སུ་ཅུང་ཟད་ཀྱང་མི་འཆོར་བས་བསླབ་ཁྲིམས་རྣམ་པར་དག་པ་མིག་གི་འབྲས་བུ་བཞིན་དུ་བསྲུང་བར་མཛད། ཡུལ་
དུས་ཀྱི་དབང་གིས་བླ་མར་འཇོག་བྱེད་མོ་ལུང་བསྟན་ཞིག་ལ་གཙོ་བོར་བྱེད་སྟབས། ལ་ལས་ལུང་བསྟན་སོགས་ཞུས་པར་ངས་དེ་འདྲ་མི་ཤེས་གསུང། ཅིས་ཀྱང་ཕྱག་མོ་ཞིག་ཡིན་རུང་གནང་དགོས་ཞེས་ཨུ་ཚུགས་ཞུས་པར་ཨ་ཁ་ཁ་ད་རྫུན་ཡང་
བཤད་དགོས་རྒྱུ་རེད་ཅེས་ཐུགས་ཤིན་ཏུ་འཚེར་བ་གནང། ཕལ་མོ་ཆེར་བཤད་ས་ཞིག་མ་རྙེད་པའི་ཞེ་འཚེར་ལས་བཤད་དགོས་པའི་ཞེ་འཚེར་ནི་སྣང་མོད། དམ་པ་ཉིད་ཀྱི་དགོངས་པར་བློ་སྦྱོང་མཚོན་ཆ་འཁོར་ལོ་ལས། དམ་ཆོས་གཙུག་ལག་
ཞས་ནས་མོ་བོན་སྐྱོང། །ཕུང་བྱེད་རྟོག་པའི་མགོ་ལ་ཆེམས་སེ་ཆེམ། །གསུངས་པ་དང། བཀའ་གདམས་གོང་མའི་གསུང་སྒྲོས་ལས་རང་ཆོས་སངས་རྒྱས་ཀྱི་མཁྱེན་པ་ལ་མོ་མ་རྣོ་ཤོས་ཙམ་དུ་མི་རྩི་ཞེས་གསུངས་པ་བཞིན། བཀའ་གཙུག་ལག་
གི་མདོ་རྒྱུད་རྣམས་སུ་བླང་དོར་རྒྱུ་འབྲས་ཐམས་ཅད་གསུང་བ་ལ་ཡིད་མི་ཆེས་པར། མོ་ལུང་རྩིས་གསུམ་གཙོ་བོར་བྱེད་པ་ལ་ཐུགས་ཤིན་ཏུ་མ་མཉེས་པའི་གསུང་དུ་སྣང། ཞབས་བརྟན་རིམ་གྲོ་རེ་སྒྲུབ་ནའང་གཏོམ་དོགས་སོགས་གསར་རྙིང་མང་ངོ་མི་མཛད་

[041A]༄༅། །པར། རྒྱལ་བའི་བཀའ་དྲི་མ་མེད་པ་ཀློག་འདོན་སོགས་འཕྲལ་ཕུགས་གཉི་གར་ཕན་ངེས་རེ་མཛད་དེ་གནད་ཤིན་ཏུ་ཆེ། ལ་ལ་ཞིག་དཔལ་མགོན་ཀླུ་སྒྲུབ་ཀྱིས། མཁའ་ལ་སྐར་མཁན་དང་གིས་རྩིས་བྱས་ནས་
ཟླ་བ་དང་ནི་སྐར་མའི་ལམ་རྣམས་ཤེས། །ཁྱིམ་ན་མི་དང་ཁྱིམ་ཐབ་ལོག་བདག་སྣ་ཚོགས་སྤྱོད་བདེ་ནི་མཐོའ་མ་གྱུར། །གསུངས་བ་བཞིན། གཞན་གྱི་ལེགས་ཉེས་ཐམས་ཅད་ལུང་སྟོན་ཡང་རང་གི་འཕྲལ་ཡུན་གྱི་མདུན་མ་ཀུན་འཆོལ་འགྲོ་བ་མང་བར་
སྣང་ནའང། ཉིད་ཀྱི་མཛད་པ་གང་ལའང་དང་པོ་ནས་དགོངས་པ་གཏད་ཚུལ་དེའི་ཐོག་ཏུ་མི་ཁེལ་མི་སྲིད་པ་ནི་འབྱུང་འགྱུར་གཟིགས་པའི་མཚན་མར་སྣང། ཚུལ་ཁྲིམས་རྣམ་པར་དག་པ་ཞིག་འོང་བའི་རྩ་བ་འདོད་ཆུང་ཆོག་ཤེས་ཀྱི་འཕགས་པའི་
རིགས་བཞི་དང། སངས་རྒྱས་ཐུགས་རྗེ་ཅན་དེས་རབ་ཏུ་བྱུང་བ་དང་བསྙེན་ཕར་རྫོགས་པའི་དགེ་སློང་གི་གནས་བཞི་གསུངས་པ་ཐུགས་ལ་བཞག་སྟེ་ནོར་དངོས་བོ་གང་ལའང་འཛིན་ཆགས་སྤོང་ཞིང། རྩོལ་སྒྲུབ་ལམ་ལྟོས་པར་རང་ཤུགས་ཀྱིས་
འོངས་པ་ཙམ་ལས། རྒྱ་ཆེ་གྲངས་མང་གི་རྩོལ་བ་མི་མཛད་དེ་འཕྲེང་བརྒྱན་ལྡན་ལེགས་པ་རེ་འབུལ་མཁན་བྱུང་ཚེ་ཕྱག་ཏུ་བསྣམས་ན་ཞུས་ཀྱང། བོད་བྩ་ལེབ་བྱེད་རྒྱུ་མིན་རྗེ་བཙུན་འཇམ་དབྱངས་ཀྱིས་བྱིན་གྱིས་བརླབས་པ་འདིས་ཆོག་
གསུང་ནས་སྐུ་ཚེ་གང་བོར་འཕྲེང་སེར་རེ་ལས་མི་བསྣམས། དེས་མཚོན་པའི་ཉེར་སྤྱད་གང་ཡིན་ཀྱང་རྙིང་པ་དེས་སྤྱད་རུང་ཙམ་ཡོད་ན་དེས་ཆོག་པར་བྱེད་པ་མ་གཏོགས། བཀྲག་གང་ཆེའི་གསར་པའི་རིགས་སྤྱན་ལམ་དུའང་ཆེར་མི་འཇོག་ཞལ་

[041B] འགྲོ་འདུག་ཉལ་འཆག་གསུང་གླེང་ཟས་སྤྱོད་སོགས་གང་གི་ཚེའང་སྟོན་བའི་བཅས་པ་ལ་ཟོན་བྱེད་བཞིན་ཁོ་ནར་བཞུགས། འབད་མེད་དུ་བྱུང་བའི་ཕྱག་རྫས་རྣམས་ནི་ཅུང་ཟད་ཀྱང་ཆུད་ཟོས་སུ་མི་
གཏོང་བར་དཀོན་མཆོག་གི་ཞིང་ཁོ་ནང་འགྲོ་བ་མཛད་དེ། རིགས་གྲ་སྔ་ཕྱིར་འདྲས་སྤུངས་ལ་ཕོག་ཆེན་གསུམ་དང་བཅས་འགྱེད་བཞི་བཅུ་ཞེ་ལྔ། ཟུར་དུའང་ལྷས་སྨོན་ལམ། འབྲས་སྦུངས་ཚོགས་ཆེན། སྒོ་མང་བཅས་འགྱེད་ལན་དགུ་ཙམ་
གནང་ཞིང་སྲང་ལྔ་སྟོང་སྐོར་གྱི་མཆོད་རྫས། འབྲི་ཉིས་བརྒྱར་ཉེ་བའི་འཇོགས་པ་སོགས་བསྡོམས་ཏེ་མང་ཇ་གྲ་ཇའི་རིགས་མ་བརྩིས་པ་ལའང་མ་མཐའ་སྲང་ཁྲི་ཕྲག་བཞི་ཙམ་གྱིས་དགེ་འདུན་མཆོད་སྣང་བ་ནི་པོ་ཏོ་བའི་ཞལ་ནས། ངས་གང་རྙེད་དགེ་
འདུན་སོ་ཅན་གྱི་ཁན་གསུང་བའི་རྣམ་ཐར་དུ་སྣང། དེས་ན་བདེན་པའི་རྣམ་པའི་མདོ་ལས། རབ་ཏུ་བྱུང་བ་ལ་ནི་ཟང་ཟིང་གི་སྦྱིན་པ་མ་གནང་ངོ། །ཞེས་གསུངས་པ་དང། བཀའ་གདམས་གོང་མ་རྣམས་ཁོ་བོ་ཅག་གིས་གཏོང་བའི་ཕན་ཡོན་
རྣམས་མི་བརྗོད་ཀྱི། འཛིན་པའི་ཉེས་དམིགས་བརྗོད་པ་ཡིན། གསུང་བ་རྣམས་རང་གི་སྡོམ་ཁྲིམས་སོགས་ཡལ་བར་དོར་ཏེ་ཐབས་སྣ་ཚོགས་ཀྱིས་ལོངས་པྱོད་བསྒྲུབ་ནས་སྤྱིན་གཏོང་བྱེད་བ་བཀག་པ་ཡིན་པ་ནི། རྣལ་འབྱོར་སྤྱོད་པའི་ས་ལས། བྱང་
ཆུབ་སེམས་དཔའ་རྣམས་ཀྱི་བསླབ་པ་ལས་འདས་ནས་ཇི་ལྟར་ཡང་སྤྱིན་བ་མི་གཏོང། ཞེས་པ་ལྟར་ཡིན་པས། རྩོལ་མེད་དུ་བྱུང་བའི་སྟེང་ནས་འདི་ལྟར་གཏོང་བརྒྱལ་སྲས་ཀྱི་འྒ་ལེན་ཆེད་དུ་བསྔགས་པའི་གནས་སུ་གྱུར་པ་ཡིན་ནོ། །མདོ་སྨད་དུའང་དག་

[042A]༄༅། །འདུན་གྱི་བསྙེན་བཀུར་ལ་སྲང་ལྔེ་ལྟ་ལྷག་པར་སོང་བའི་ཚོད་དུ་སྣང་ཡང་ཞིབ་ཆམ་ངེས་སོ། །དེའང་དམ་པའི་སྐྱེས་བུ་ནབ་ཕན་ཚུན་དགོངས་པ་མཐུན་པ་ཆོས་ཉིད་ཡིན་སྟབས་ཁྲི་རིན་པོ་ཆེ་བློ་བཟང་སྨོན་ལམ་
དང་དམ་པ་ཉིད་ཐུགས་ནང་ཤིན་ཏུ་ཉེ་བས་ཉིན་གཅིག་རྣམ་པ་གཉི་གས་གསོལ་ཚིགས་ལྷན་དུ་མཛད་དེ་གསུང་འཕྲོས་མང་པོ་གནང་བའི་ལྷོངས་ཤིག་ལ་བདེ་འགྲོར་སྐྱེ་ཐུལ་མི་ཐུབ་ཅིག་གསུང་བར་དམ་པ་འདིས་འཁོར་བ་ཐོག་མ་མེད་བ་ནས་ལས་ཅི་
འབྲ་བསགས་ཡོད་མི་ཤེས་པས་དཀའ་མོ་རེད་ཞུས་པར། ང་རང་གཉིས་བདེ་འགྲོར་སྐྱེ་ཐུབ་དྲག་ང་རང་གཉིས་སྐྱེ་མི་ཐུབ་ན་མི་ཚོས་གང་འདྲ་བྱེད་རྒྱུ་ཡིན་གསུང་བའང། དབང་པོ་གཉིས་ཀྱི་གཙོ་བོ་བཟུང། ཞེས་བ་ལྟར་རང་སེམས་དབང་པོར་
བཞག་སྟེ་ཚུལ་ཁྲིམས་རྣམ་པར་དག་པའི་གདེང་ཚད་དང་ལྡན་པའི་གསུང་ཡིན་ཏེ། སྔོན་པོ་ཏོ་བའི་སློབ་མ་སྒོམ་པ་ཤེང་ཡོན་བྱ་བ་སྐུ་གཤེགས་ཁར། པོ་ཏོ་པས་ཁྱེད་དགའ་ལྡན་དུ་སྐྱེས་ན་དེར་ཇོ་འབྲོམ་གཉིས་བཞུགས་པས་ངའི་རྒྱུ་མཚན་དྲིས་ཚེ་
འདི་འདྲ་ཞུས་ཞེས་འཕྲིན་བསྐུར་བར་ཁོང་གིས་དབུ་གུག་གུག་བྱས་པས། འགའ་ཞིག་བཞད་གང་བྱེད་ཀྱང། གཅིག་གིས་འདི་ངེས་ཕར་དགའ་ལྡན་དུ་སྐྱེའམ་ཞུས་པ་ལ། པོ་ཏོ་བས། འདི་དགའ་ལྡན་དུ་སྐྱེས་ཏེ་ཡོང་འདི་འདྲ་མི་སྐྱེ་ན་དགའ་
ལྡན་སྟོངས་ཏེ་ཡོང་གསུང་བ་བླ་མ་ཐུགས་ཟིན་པའི་ཚད་བཞག་ཏུ་གསུང་བ་ལྟར་རོ། །དེར་མ་ཟད་ཁྲི་ཆེན་དེ་ནི་དེང་སང་གི་མི་ཞིག་དང་མི་འདྲ་བར་བཅོས་མཆུབ་ཟད་ཀྱང་མི་མཛད་ཅིད་ཐུགས་ལ་ཤར་བ་དྲང་ཐལ་བུ་གསུང་བཞིག་ཡོད་པས། འགའ་

[042B]ལག་བསམ་པ་ཡོད་གསུང་སྟེ། གྲ་བ་ཡག་པོ་ཞེས་པ་དེ་བསྟན་བའི་གནད་ཤེས་བཞིག་གིས་བལྟས་ན་རྣམ་ཐང་ཆེན་པོ་ཡིན་ནོ། །ཡང་ཕྱག་མཛོད་འདིས་ལན་ཅིག་རྒྱ་ནག་མཁན་པོ་ཞིག་གི་
རྗེས་ལ་ཕྱིན་ནས་རྙེད་འཚོལ་ཞིག་བྱས་ཏེ་གྲ་ཚང་བསྙེན་བཀུར་ཞིག་ཨེ་ཐུབ་སྙམ། ཀློང་རྡོལ་རིན་པོ་ཆེར་ཞུས་པའི་ལན་དུ། སྒོ་མང་མཁན་ལོ་གང་ཟག་རང་བཞིན་པ་མིན་བས་དེའི་དགོངས་པར་མ་མཐུན་ན་གྲ་ཇ་མང་བཏང་ཡང་ཆོས་མིན། དེའི་གསུང་
བཞིན་བྱས་ན་གང་བྱས་ཆོས་ཡིན་རྡོ་རྗེ་གྲགས་ལྡན་གྱིས་ཀྱང་གྲོགས་བྱས་ཡོངས་གསུང་བ་དང། ཡང་ཀློང་རྡོལ་རིན་པོ་ཆེའི་མདུན་དུ་བླ་མ་འགའ་ཞིག་ཡང་པའི་ཚེ་བཀུར་གཟོས་ཆེ་བ་མཛད་ཅིང། འདི་པར་ཅི་ཡང་མི་མཛད་པས་ཉེ་གནས་ཀྱིས་དེ་མི་མཛེས་
པར་འདུག་ཞུས་པ་ལ། ཁྱོད་ཀྱིས་མི་ཤེས། སོ་སོ་སྐྱེ་བོ་ལས་དང་པོ་བ་ལ་དེ་འདྲ་མ་བྱས་ན་ཁོང་ཁྲོ་ལང་ཡོང། མཁན་པོ་ཆོས་དར་དེ་འདྲ་མིན་གསུང་བསོགས་ཚད་མར་གྱུར་པའི་སྐྱེས་ཆེན་དུ་མས་བསྔགས་པ་བརྗོད་ཚུལ་གྱི་ལོ་རྒྱུས་མང་ཡང་ཟུར་ཙམ་
བཀོད་པ་ཡིན། མདོར་ན་སྐུ་གསུང་ཐུགས་ཀྱི་མཛད་པའི་བབ་མཐའ་དག་ལྷ་རྩེ་བའི་རྣམ་ཐར་འབྲུག་ཟླ་གྲགས་ཀྱིས་མཛད་པ་ལས་སྐུ་བསླབ་བ་གསུམ་བོའི་ཁྲིམས་ཀྱིས་བཙན་པ། འཕྱར་གཡེང་གི་འཆོར་སྒེག་མི་སྟོན་པ། སྣང་ཤས་ཀྱི་དྲི་
མི་བྲོ་བ། བཅོས་མའི་ཚུལ་མི་འཚོས་བ། སྙོམས་ལས་ཀྱི་རོ་མི་མྱང་བ། གསུང་ལྷད་མ་ཞུགས་ཤིང་ཟུར་མ་ཉམས་པ། གསོང་པོར་སྨྲ་ཞིང་ཆད་དོན་བཙན་པ། གནད་ཟབ་ལ་གོ་སླ་བ། རྒྱས་བཤད་དོན་དུ་འདྲིལ་བ། སྔ་ཕྱི་འབྲེལ་ཆགས་་༄༅། །པ༑ སྒྲ་མི་གསལ་བའི་ལྡན་པ་ལྡི་བ་ཅན་མ་ཡིན་པ་ཐུགས་ཟབ་ཅིང་དཀྱིལ་ཆེ་བ། མ་བརྟག་པའི་བྱ་བ་དང་བྲལ་བ་གཡོ་དང་སྒྱུ་མེད་བ། དྲང་ཞིང་གཟུ་བོར་གནས་པ། ཁེངས་དྲེགས་ཀྱི་ཆེ་ཁྱད་སྤངས་པ་
བ་བཅོལ་ཐུབ་བ་ཆོད་དུ་མ་གྱུར་བ་ཞེས་པའི་ཁྱད་པར་རྣམས་ཇི་ལྟ་བཞིན་དུ་ཚང་བ་ནི། དངོས་སུ་མཇལ་ཞིང་རྒྱུས་ཡོད་བ་མཐའ་དག་གི་མངོན་སུམ་ཚད་མས་བསྙོན་མེད་དུ་འགྲུབ་པ་བཞིན་ནོ། །ཞི་དུལ་བག་ཡོད་སྦུ་སྡུག་གོས་ཀྱིས་ཀླུབས། །ཞི་
ལྷག་ཟུང་འཇུག་ཐབས་ཤེས་འདབ་ཟུང་གཡོ། །ཞི་པའི་མཁའ་ལ་མི་གནས་སིད་པའི་སྐྱོན། །ཞི་ཕྱིར་འཛིན་མར་མི་ལྷུང་ཨེ་མ་མཚར་།གཞུང་མང་ཐོས་བརྒྱ་མཚོའི་ཕ་རོལ་སོན། །གཞི་ལམ་འབྲས་བུའི་གནད་ཀུན་ཐུགས་སུ་ཆུད། གཞར་
ཡང་མི་ཉམས་རྟོགས་བའི་གདེང་ཚད་བ་རྙེས། །གཞན་དང་མི་མཉམ་རྣམ་ཐར་བསམ་མི་ཁྱབ། །དེ་ནས་དགུང་ལོ་བརྒྱད་ཅུའི་སྐབས་སུ་ཇོ་ཤཱྐ་སོགས་ལ་མཆོད་ཐེབས་དང། སྒོམ་འགྲ་ཚང་ལ་མང་འགྱེད་ཀྱི་ཐེབས་དངུལ་སྲད་བཞི་བརྒྱ་བསྐུར། འདི་ཀའི་
ཚོགས་ཆེན་ལ་མང་ཇ་བཞིའི་ཐོག་དུང་ཅེ་སུམ་བརྒྱ་རེའི་འགྱེད་བཏང། གྱ་གཅིག་པ་ཞེས་པའི་དབྱར་ཐོག་ཉིན་གཅིག་ངེད་ཀྱི་རྩར་ཕེབས་ཏེ་ཞལ་ཆེམ་གྱི་རྣམ་པ་ལྟ་བུ་འགའ་ཞིག་གསུང། སྐུའི་བབ་སྔར་དང་ཕལ་ཆེར་འདྲ་བས་དུང་ལོ་ཤས་
སྐྱོན་མེད་མོད་སྙམ་ནས་དེ་ལུགས་དང་གང་གསུང་ཡིད་ལ་འཛིན་རྒྱུའི་ཁས་ལེན་ཞུས། བཅུ་པའི་ནང་སྐུ་ཁམས་ཅུང་ཟད་ལྟེམས་པས་ཕྱག་མཛོད་ལ། ད་ངའི་ཕུང་པོ་ཚོ་མི་འདུག་བས་ཁྱོད་ཀྱིས་གྲ་སྒྲིག་གྱིས་གསུང་བར། སྐུ་གཟུགས་ང་ཚོས་བལྟས་ན་

[043B]སྐུ་ཞབས་རིན་པོ་ཆེ་ཕེབས་རིང་ལ་བཞུགས་མོད་ཞུས་པས། དེ་ངའི་གཟུགས་པོས་མི་ལྕོག་ཤིང། རྨི་ལམ་ལ་བལྟས་ན་བང་མི་འདུག་པ་འདྲ་གསུང། མནལ་ལམ་ཅི་བྱུང་ཞུས་པར། སྨད་སོག་འདྲག་བ་ཕུ་ཐུང་ཅན་ཞིག་
འོངས་ནས། ཁྱོད་དབུས་གཙང་ལ་འགྲོ་དགོས་ཟེར་བས། ངའི་སྐུ་གསུང་ཐུགས་རྟེན་དང་དཔེ་ཆ་རྣམས་ལ་བདག་པོ་མེད་པས་ང་མི་འགྲོ་བྱས་པར་དེ་མི་ཆོག་འགྲོ་དགོས་ཀྱང་ཕྱིར་མྱུར་དུ་འོད་ཆོག་པས། དེའི་རིང་ལ་སྐུ་གསུང་ཐུགས་རྟེན་རྣམས་ངས་
བསྲུང་འདུག་ཟེར། ཁྱོད་སུ་ཡིན་བྱས་པར། རྡོ་རྗེ་གྲགས་ལྡན་གྱི་སྦྲུལ་བ་སྨད་སོག་གི་ཆ་ལུགས་བྱས་ནས་འོངས་པ་ཡིན་ཟེར། དེ་ངའི་ཆོས་སྐྱོང་ཡིན་གསུང། ཡང་ཟླ་བ་བཅུ་གཅིག་པའི་ནང་ལ་ལན་ཅིག་ཁོང་དགའ་ལྡན་ཤར་རྩེ་ནས་ཁྲི་འདོན་བྱས་
གོང་ཐམས་ཅད་གསར་བ་ཀྱོན་བ་རྨིས། དེ་རྟགས་གཅིག་ཡིན་གསུང་སྐབས་ཤིག་ངེད་རྒྱ་ནང་ཞིག་ཏུ་སྐྱེས་གཏོང་བ་འདྲ་གསུང་སྟེ་སྨྲ་བརྗོད་སོགས་ཇི་བཞིན་མི་འདོང་དགོངས་པ་ཡིན་ནམ་ཐུགས་ཁྲལ་ལྟ་བུ་མྫ།་དེའི་ཆེད་དུ་རིམ་གྲོའང་
འགའ་ཞིག་བསྒྲུབས་ནས་ད་དེར་མི་སྐྱེ་བར་འདུག་གསུང་ཐུགས་ལྷོད་པའི་རྣམ་པ་མཛད། གསུང་འཕྲོས་ཀྱི་ཞར་ལ་སྦྲུལ་སྐུའི་དོན་སྐུ་འབུམ་ཆོས་ཀྱོང་ལ་ཞུས་ནས་འབྲས་སྦུངས་གནས་ཆུང་དང་གཅིག་ཡིན་པས་དེས་ཆོག་གསུང་སྟེ། ཉིད་དང་ཆོས་སྐྱོང་རྣམ་
གཉིས་ཕན་ཚུན་ཐགས་ཡིད་ཆེས་པའི་ནང་ཉམས་ཤིག་ཡོད་པར་སྣང། ཡང་བཅུ་གཅིག་པའི་ཚེས་བཅུ་གཉིས་ཀྱི་ཞོག་ཀ་ཡར་བཞེངས་མ་ཐག་ཤིན་ཏུ་དགྱེས་པའི་རྣམ་པས་ཞོ་ཁྱེར་ཤོག་གསུང་སྟེ་ཐུར་མ་གང་བཞེས། མདང་པའི་རྨི་ལམ་ལ་རྣལ་འབྱོར་

[044A]༄༅། །བ་ཞིག་ཕེབས་བྱུང་བར། ངས་ཁྱེད་སུ་ཡིན་དྲིས་པས་ང་བདེ་མཆོག་གི་རྣལ་འབྱོར་བཞི་ཡིན་གསུང་ནས་དུས་ཁྱོད་ལ་འགུད་རྩི་ཁྱེར་ཡོང་ཡོད་གསུང། བདུད་རྩིག་རེ་ཞུས་པས། ཀ་པཱ་ལའི་ནང་ནས་བདུད་
རྩིང་ལ་བྱིན་ནས་ད་ཁྱོད་ཀྱི་གདན་ཐོག་འདི་ནས་ཞིང་ལ་ཕེབས་རྒྱུ་ཡིན་གསུང་ཕྱུང། དེའང་རྟགས་གཅིག་ཡིན་གསུང་བ་ལ། ཕྱག་མཛོས་ཀྱི་རྣལ་འབྱོར་བདེ་སུ་ཡིན་ཞུས་པས། དེ་ངའི་བླ་མ་ཁྲི་དགེ་འདུན་ཕུན་ཚོགས་པ་ཚང་བདེ་མཆོག་གི་རྣལ་
འབྱོར་པ་ཡིན་གསུང་སྟེ། ངའི་བླ་མ་གསུང་ལུགས་ལ་དབང་ན་སྐུ་ཚེ་སྔ་མར་ཁྲི་ཆེན་དེ་དང་འབྲེལ་ཆ་བ་ཐུགས་ཀྱིས་དྲན་པ་ཡིན་ནམ་སྙམ། འཁོར་སྟོན་གྱི་འཁྲུངས་རབས་ཁོང་རང་གིས་མཛད་བ་ལས། དེ་དག་ཀུན་དང་ལས་འབྲེལ་སྟོབས་ཆེ་བས། །
ཐར་པ་སྒྲུབ་བའི་རྟེན་བཟང་འདི་ཐོབ་པར། །སྐྱེ་བ་རིམ་བར་བརྒྱུད་པ་ཁྱོད་ཡིན་ཞེས། །འྒ་ཡིས་རབ་བཏགས་མཛད་ལ་གསོལ་བ་འདེབས། །གསུངས་པའི་དབེ་ལྟར། རང་ལྟ་བུ་ཁྲི་ཆེན་དེ་འདྲའི་སྐྱེ་མཐའ་མིན་པ་རར་བློ་རང་ལ་ལྐོག་ཏུ་མ་འགྱུར་བས་ཐག་
ཆོད་ཀྱང། སྔོན་ལས་ཀྱི་འབྲེལ་བ་ཞིག་ལ་དགོངས་ནས་ལྷ་དང་བླ་མས་དེའི་སྐྱེ་བར་ལུད་བསྟན་ཏེ་མཚན་གྱིས་བྱིན་གྱིས་བརླབས་བ་ལ་དག་སྣང་སྦྱངས་ཏེ་འདི་སྐབས་ཀྱང་དམ་ཚིག་གསོ་བའི་ཕྱིར་དབང་དགོས་ཚུལ་གསུང་བ་བཞིན། བཅུ་གཅིག་པའི་
གནམ་གང་ལག་གཟིམ་ཆུང་དུ་ཕྱིན་ཏེ་དྲིལ་བུ་ལྷ་ལྔའི་དབང་བཞི་རྫོགས་པར་ཕུལ། ས་སྦྲུལ་ལོ་ངེད་རང་གནས་མཇལ་དུ་འགྲོ་སྐབས་ལོ་ཀྱཱ་ཏྟུ་ན་དུ་ཞག་གསུམ་བསད་པའི་གཉིས་པའི་དགུང་མོ་རྨི་ལམ་དུ་ལྷ་ཁང་དེ་རྒྱ་ཆེ་རྩམ་འདུག་པའི་ཕུན་གདུང་གི་

[044B]དེ་སྔོན་མཛོད་མོ་མཁར་གྱི་ལྷ་ཁང་སོགས་མཇལ་སྐབས་ནང་རྟན་རྣམ་སྐྱིས་ནེ་ནས་རྟེན་སྐལ་ར་སླང་བདེའི་བག་ཆགས་ལྟ་བུས་ང་ལ་བརྟེན་སྐལ་ཞིག་དགོས་བྱས་པར། གཅིག་གིས་ཡུམ་གྱི་
ཕྱག་གི་ཐོད་པ་དེ་ཁྱོད་ཀྱི་རྟེན་སྐལ་བྱེས། སྟབས་འགྲིག་ན་དེ་གཉིས་ལའང་བྱིན་ཟེར། །ཕྱིར་བལྟས་པས་གཞན་མི་འདུག་ཅིང། སུ་ཡིན་མ་ཤེས། དེའི་མཚམས་ནས་གཉིས་སད། ཕྱི་ཉིན་གསེར་ཆབ་འཕུལ་ཕགས་པིར་གྱིས་གསོལ་ཡང་ཇི་བཞིན་
ཞིག་མི་འོང་བདུག་པས་སྐུ་འཕྱུགས་བཏད་ཡང་ཁྱད་མི་འདུག་སྙ་རང་ལག་པས་ཡབ་ཡུམ་གཉིས་ཀྱི་ཞལ་དང་ཕྱག་སོགས་ལ་ཕྱུགས་སྐབས་ཕྱིན་རླབས་ཀྱི་རྫས་ཤིག་ལག་ཏུ་བྱུང་བས་རྨི་ལམ་དེ་དེ་ལ་བལྟ་འམ་སྙམ། དེའི་ལོ་རྗེས་མའི་རྗེས་མ་ཞིག་
ལ་རྨི་ལམ་དུ་སྔར་གནས་མཇལ་ལ་གོང་ཚུལ། རྨི་ལམ་རྨིས་ཏུ་ལ་སོགས་བཤད་ཀྱིས་འདུག་པས། རྨི་ལ་གྱི་ངེད་ན་དེ་གཉིས་ཟེར་རྒྱུའི་གཅིག་སྒོ་མང་མཁན་པོ་ཚང་ཡིན་པ་ལྟར་བུ་ཞིག་ཤར་དུག་པས་རྐྱེན་བྱས་ཏེ་དོས་པ་བསང་ཡོད་པའི་
ཐོག་ད་རས་སྟབས་འགྲིག་ལུགས་ཀྱིས་རྟེན་དེའང་ཕུལ་པ་ཡིན། རང་གིས་འཕྲིན་པ་ཙམ་ཞིག་བྱས་ཀྱང་རྩ་བའི་འབྱུང་ཁུངས་པ་འཁོར་ལོ་སྡོམ་པའི་རྣལ་འབྱོར་གྱི་དབང་ཕྱུག་ཕམ་མཆིན་པ་ཡིན་པས། ཉིད་ཀྱི་མནལ་ལམ་དུ་བྱུང་བའི་རྣལ་འབྱོར་བ་དེའི་དེ་ལ་བལྟ་
པར་མེད་ན། ཡང་ཟླ་བ་བཅུ་གཉིས་པའི་ནུབ་གཅིག་གསོལ་དཔོན་ལ་ཁྱོད་ཡན་ལོང། ཤར་རྩེ་མཁན་པོ་ཕེབས་ཀྱི་ཡོད། བདེ་མཆོག་ཀྱི་ལྷ་གྲངས་ཐམས་ཅད་ཀྱང་ཕེབས་ཀྱི་ཡོད་པས་ཁྱོད་ཀྱིས་ཨེ་མཐོང་གི། བདེ་མཆོག་གསུང་གིན་ཡོད་ལ་ཁྱོད་ཀྱིས་ཨེ་ཐོས་གསུང་

[045A]༄༅། །ལན་ཅིག་ན་བཟའ་གསར་པ་བཞེས་ཏེ་ཇོ་བོ་རིན་པོ་ཆེ། རྭ་མོ་ཆེ་གཉིས་ལ་མཇལ་བར་འགྲོ་རྒྱུ་ཡིན་གསུང་བ་སོགས་ལ་དཔག་ན་ཉམས་དང་རྨི་ལམ་འདྲེས་པའི་དག་བའི་སྣང་བ་སྣ་ཚོགས་ཤིག་བྱུང་བའི་ཚོད་དུ་སྣང། ཉིན་
གཅིག་གསོལ་དབོན་ལ་གདུང་འཁྲུ་བྱེད་ཀྱི་དྲི་བཟང་ཚིགས་ཀྱིས་གསུང་བར། ཁོས་ཁྱེད་ཐུགས་དམ་ལ་བཞུགས་ཚེ་གདུང་བསྐུས་ན་ཐུགས་དམ་ལ་ཨེ་གནོད་ཞུས་པ་ལ། ཐུགས་དམ་གྱི་སྐབས་དྲི་བཟང་གིས་འཁྲུ་བ་དང་སྤོབ་སྦར་བ་སོགས་ཀྱིས་མི་གནོད་པ་
ང་ཚོ་རི་བོ་དགེ་ལུགས་པའི་ཐུགས་དམ་གྱི་ཁྱད་ཆོས་ཡིན་གསུང་སྟེ། དགེ་ལུགས་པ་ཙམ་པ་རྟོགས་པ་མཐོ་དམན་གྱི་རིམ་པ་སྣ་ཚོགས་ཤིག་ཡོད་ཀྱང། ཉིད་བསྟན་པའི་སྙིང་པོ་ཁྲུལ་བ་དང་བྲལ་བ་འདིའི་ཉམས་ལེན་གྱི་རྟོགས་པ་བརྟན་པའི་གདེར་ཐོབ་པའི་
གསུང་དུ་སྣང། དེ་ལྟར་སྐུ་ཚེ་གཅིག་གི་བསྟན་འགྲོའི་དོན་དང་ཐོས་བསམ་སྒོམ་གསུམ་གྱི་མཛད་པ་ཐམས་ཅད་དགོངས་པ་བཞིན་མཐར་འཁྱོལ་ཏེ། དེད་དབོན་ཆེན་པོད་གོས་འདོད་གྲུབ་ནས་རང་ཡུལ་དུ་ལྡོག་པ་འམ། བུ་ཕ་ཁྱིམ་དུ་འགྲོ་བ་ལྟར་དགའ་སྦྲོའི་དང་
ནས་གྱ་གཅིག་པ་ཆུ་སྤྲེལ་པོའི་ཟླ་བ་བཅུ་གཉིས་པའི་ཚེས་བཅུ་དགུའི་ཐོ་རངས་མངོན་པར་བྱང་ཆུབ་པའི་དུས་སུ་གཟུགས་སྐུའི་བཀོད་པ་སྡུས་ཏེ་ཆོས་དབྱིངས་སུ་གཤེགས། བདུན་ཕྲག་གཅིག་གི་རིང་ཐུགས་དམ་ལ་བཞུགས་ཤིང། དེ་རྗེས་གྲོ་བའི་རྟགས་
ཀྱང་བཤད་ཚོད་ཇི་ལྟ་བ་བཞིན་བྱུང། ཞིང་དུ་ཕེབས་པ་ནས་ཉིན་ལྟར་བླ་གྲ་མང་པོས་དཀྱིལ་འཁོར་ལོ་དུ་མ་ཞལ་ཕྱེ་སྙེ་བླ་མ་དང་གཙོ་བོ་ཐ་མི་དད་དུ་རྒྱས་ནས་མཆོག་ཁྲུས་འདུལ་བ་གྲྭ་ཚང་སོ་སོའི་དགེ་འདུན་མངན་ནས་རྒྱན་འཇུག་རྒྱུད་གཞུང་སོགས་

[045B] ཕྱི་ནང་ཀུན་ཏུ་མཆོད་པ་རྒྱ་ཆེན་པོ་གསོལ་འདེབས་དང་སྨིན་ལམ་གྱི་རིམ་བ་སོགས་ཐུགས་ཀྱི་དགོངས་པ་རྫོགས་པའི་ཐབས་ལ་འདུན་མཆིག་དྲིལ་དུ་འབད། ཉེར་བདུན་ལ་སྐུ་གདུང་ཞུགས་འབུལ་བྱས། ནང་ནས་ཀྱང་ཐམས་ཅད་ལ་བསྙེན་བཀུར་དང་ཡོན་གང་
རྒྱས་དབུལ། གཙུག་ལག་ཁང་སོ་སོར་མཆོད་པ། ཉེར་བརྒྱད་ཀྱི་ཉིན་ཚོགས་ཆེན་ལ་བསྙེན་བཀུར་གཟབས་ཐོག་ཇ་བག་རེའི་བགྱེད་གཏང། སྐུ་ཞབས་རིན་པོ་ཆེར་སླར་ལྗིགས་བསྔོ་ཞུ་རྟེན་ཆིབས་ཆིབས་འགྲོས། དངུལ་དོ་ཚད། གོས་ཡུག་ཉེར་སྤྱད་སོགས་འབུལ་བ་
གྱ་ནོམ་པ། བླ་མ་གདན་ཟུར། སྦྲུལ་སྐུ་ཆེ་ཆུང་སོགས་ཐམས་ཅད་ལའང་འབུལ་ཚད་དངོས་དག་ཀ་རིང་དགོན་དུ་ཉིན་འཁྱོད་གི་བསྙེན་བཀུར་ཐོག་དམག་ཕྱེད་རེའི་འགྱེད་དང་ཚ་ར། ཚན་གྲངས་རོལ་ཆ་སོགས་སྦྱི་འཇོག་ཐར་བ་གླིང་ལའང་དེ་བཚུངས་སྒོང་སྡེ་རྣམས་
ལའང་སྒོ་འགྱེད་ཚིམ་པ། གཞན་ཡང་ཕན་ཚུན་གྱི་དགོན་སྒྲུབ་དེ་དུ་མར་ཞལ་འདེབ། ངན་སློང་ལ་སྦྱིན་པ་སོགས་རྣམ་དཀར་གྱི་ཕུང་པོ་རླབས་ཆེ་བ་སྒྲུབས། གདུང་རུས་ལ་ཁོ་བོ་ཅག་ནས་རྡོ་རྗེ་མི་འཁྲུགས་པའི་སྒོ་ནས་རུས་ཆོག་བགྱིས་ཏེ་སྐུ་དང་ས་ཙྪ་མང་དུ་
བཏབ་པ་རྣམས་གསེར་ཟངས་ཀྱི་མཆོད་རྟེན་རྒྱུག་མཐོག་གསུམ་ལྷག་བཞི་ཏུ་བཟུགས་སུ་གསོལ་ཏེ་ཟིམ་ཆུང་ནང་རྟེན་དུ་བཞུགས་པ་སོགས་ཞབས་སྡོད་རྣམས་ནས་ལྷག་བསམ་དག་པས་ཁུར་དུ་བླངས་པས་དགོངས་རྫོགས་ཀྱི་རིམ་པ་རྣམས་ཀྱང་ལེགས་པར་མཐར་ཕྱིན་
ཏེ་ཐོག་མཐའ་བར་གསུམ་དུ་དགེ་བའི་དངོས་པོ་ཁོ་ནར་གྱུར་ཏོ་།གཙང་དབུས་མདོ་དབུས་མདོ་སྨད་རྒྱ་ནག་ཡུལ་ཀུན་ཏུ། །རྩོལ་མེད་བསྟན་འགྲོའི་དོན་ཆེན་མཐར་ཕྱིན་ཏེ། །རྩམ་མཆོག་གྲོང་དུ་ཐུབ་པའི་མཛད་པ་བཞིན། །རྩེ་གཅིག་ཞི་བའི་དབྱིངས་སུ་གཞོལ་བར་གྱུར། །ཨེ་ཝཾ་

[046A]༄༅། །ཐབས་ཤེས་ཟུང་དུ་འཇུག་པའི་གར། །ཨ་ཧོ་དམ་པ་རྣམས་ཀྱི་མཛད་པ་ནི། །ཨེམ་མཐོང་ཐོས་དྲན་དེག་ཐམས་ཅད་ལ། །ཨྀམྲ་ཏ་བཞིན་ཐོག་མཐའ་བར་དུ་དགེ་དེ་ནས་ཡང་སྲིད་འཁྲུལ་བྲལ་མྱུར་གསལ་གྱི་དོན་ལ་ནང་ནས་ལྷ་
བླ་མའི་ལུང་ཕེབས་ཀྱི་རིམ་གྲོན་མར་བསྒྲུས་ཤིང། དང་ལྡན་བུ་སློབ་རྣམས་ཀྱིས་གསོལ་བ་རྩེ་གཅིག་ཏུ་བཏབ་པ་དང། ཀུན་མཁྱེན་བླ་མའི་བསྟན་པ་སྤེལ་བའི་ཐུགས་བསྐྱེད་ལྷན་ཅིག་བ་སོགས་རྟེན་འབྲེལ་ཕུན་སུམ་ཚོགས་པའི་དབང་གིས་ཡང་སྲིད་གཞོན་
ནུའི་འཛུམ་ཞལ་མངོན་དུ་གྱུར་པའི་དགའ་སྟོན་ལ་ཉེ་བར་ཕྱོགས་འདི་བཞིན་ལགས་སོ། །སྨྲས་པ། རྨད་བྱུང་ཐུགས་བསྐྱེད་རྟ་མཆོག་ཁ་སྒོ་ལས། །བབ་པའི་གསེར་གྱི་བྱེ་མ་རྒྱལ་སྲས་སྤྱོད། །སྡེ་བ་ལེགས་གཏམ་དུ་འདྲེན་པ་གངྒའི་རྒྱུན། །ས་གསུམ་ལུས་ཅན་དག་
བྱེད་མཆོག་ཏུ་སྤེལ། །རླན་གཤེར་གཅིག་ལ་འགྲོ་གསུམ་སྣང་ཚུལ་བཞིན། །རླབས་ཆེན་རྒྱལ་སྲས་སྤྱོད་པའི་གདམས་པ་དང། །ཚུལ་ལྡན་གཟུར་གནས་མཁས་འདོད་བསླབ་བྱའམ། །སྒ་དོན་ཉམས་ལྡན་སྙན་ངག་དབང་གཞུང་དུ་མཛོད། །མ་སྨད་དྲགས་པའི་ཤུགས་
འཆང་ཆོས་ཀྱི་རྡ། །བསྐུལ་བ་ཙམ་ལས་སྙན་པའི་གདངས་འབྱུང་གི། །སྒྲ་མེད་རྩིག་པའི་ངོས་ལ་རྣམ་པར་བརྒྱད། །བསྣུན་ཡང་དོན་མཐུན་སྒྲ་སྙན་ཅི་ལས་འབྱུང། །དམ་པའི་ཡོན་ཏན་གསོང་བོར་སྨྲ་བའི་དགེས། །དོན་མིན་སྟོང་དུ་འགྱུར་བའི་རོ་འཛིན་འདིས་།ངག་
གི་ཉེ་བཅི་བགྱིས་ཀུན་བྱང་སྟེ། །འཇམ་དཔལ་གསུང་གི་དབང་ཕྱུག་འགྲུབ་གྱུར་ཅིག་འབྲེལ་ཐོགས་དད་ལྡན་ཀུན་ཀྱང་ལེགས་སྨོན་གྱི་།སྲད་བུ་མཆད་དལ་འབྱོར་འཕྲེན་འགྱུར་བ། །དཔལ་ལྡན་བླ་མའི་མདུད་འཛིན་གྱི་བཟུང་སྟེ། །བདེ་ཆེ་གསང་སྔགས་རྒྱལ་

[046B]སྔོན་གོམས་ཐུགས་བསྐྱེད་འབྲས་བཟང་ས་བོན་དུ། །སླར་ཡང་སྨིན་པའི་ཡང་སྲིད་མྱུ་གུ་གསར་མཁས་བཙུན་བཟང་པོའི་སྙེམ་ཡོངས་གང་སྟེ། །བསྟན་འགྲོའི་བསོད་ནམས་ཞིང་ས་མཛེས་གྱུར་ཅིག་ཕྱག་དྲུག་མྱུར་མཛད་མགོན་པ་ཆོས་ཀྱི་རྒྱལ་
སྒྲུལ་པའི་ཆོས་རྒྱལ་རྡོ་རྗེ་གྲགས་ལྡན་སོགས། །བསྟན་སྲུང་རྒྱ་མཚོ་རྡོ་རྗེ་འི་གཡར་གདམ་བཞིན། །འདོད་དགུ་ལྷུན་གྲུབ་འཕྲིན་ལས་ཀཱ་རྱ་ཏནུ་ཞེས་དགེ་ལྡན་བསྟན་པའི་རྩ་ལག་མཁས་བཙུན་བཟང་པོའི་བདང་ཉིད་སྒོ་མང་མཁན་རིན་པོ་ཆེ་བློ་བཟང་ཆོས་དང་
པའི་ཞལ་སྔ་ནས་ཀྱི་རྟོགས་པ་བརྗོད་པ་གཟུར་གནས་མཁས་པའི་དགའ་སྟོན་ཞེས་བྱ་བ་འདི་ནི། ཉིད་ཀྱི་ཞབས་འདེགས་ཚུལ་བཞིན་བསྒྲུབས་པ་ཕྱག་མཛོས་བློ་བཟང་དོན་གྲུབ། དབོན་བོ་དཀོན་མཆོག་ཆོས་བཟང། གསོལ་དབོན་བློ་བཟང་དགེ་འདུན་སོགས་ཀྱིས་ལྔ་
ཕྱིར་ཡང་ཡང་བསྐུལ་ཞིང། སྟག་ལུང་སྦྲུལ་པའི་སྐུ་སོགས་གསུང་ལས་སྐྱེས་བའི་ཞལ་སློབ་འགའ་ཞིག་གིས་ཉེར་བར་བསྐུལ་བས་མཚམས་སྦྱར་ཏེ། བཙུན་པ་དཀོན་མཆོག་བསྟན་པའི་སྒྲོན་མེས་མེ་བྱིའི་ལོ་དགུན་མཚམས་ཀྱི་སྐབས་ཉིན་གུང་གི་ཐུན་གསེང་དུ་
སྦྱར་བའི་ཡི་གེ་པ་ནི་སྔགས་རམ་པ་དཀོན་མཆོག་ཀུན་དགའ་འོ།། །།