   ༈    ༄༅། །ན་མོ་གུ་རུ་རཏྣ་སིདྡྷ་ཡེ། འདིར་རང་གི་རྩ་བའི་བླ་མ་དང་བུ་སྟོན་ཐམས་ཅད་མཁྱེན་པ་དབྱེར་མེད་ཀྱི་བླ་མའི་རྣལ་འབྱོར་ཉམས་སུ་ལེན་
ཚུལ་ནི། སྐྱབས་ཡུལ་དང་རྒྱུ་གསལ་བརྟབ་སྟེ། བླ་མ་སངས་རྒྱས་ཆོས་དང་དགེ་འདུན་ལ། །བྱང་ཆུབ་བར་དུ་སྙིང་ནས་སྐྱབས་སུ་མཆི། །མར་གྱུར་འགྲོ་ཀུན་སྒྲིབ་གཉིས་འཆིང་བ་ལས། །བསྒྲལ་ཕྱིར་སྨོན་འཇུག་སེམས་
མཆོག་བསྐྱེད་པར་བགྱི། །ལན་གསུམ། མདུན་གྱི་ནམ་མཁར་མཆོད་སྤྲིན་རྒྱ་མཚོའི་དབུས། །རིན་ཆེན་སེང་ཁྲི་སྣ་ཚོགས་པད་ཟླའི་སྟེང། །བཀའ་དྲིན་གསུམ་ལྡན་རྩ་བའི་བླ་མ་དང། །དབྱེར་མེད་ཀུན་མཁྱེན་བུ་སྟོན་རིན་
ཆེན་གྲུབ། །སྐུ་མདོག་དཀར་དམར་དགྱེས་པའི་འཛུམ་ཞལ་ཅན། །ཕྱག་གཉིས་ཆོས་སྟོན་ཕྱག་རྒྱའི་མཐེབ་མཛུབ་ཀྱིས། །ཨུཏྤལ་ཡུ་བ་བཟུང་བའི་ཟེའུ་འབྲུའི་རྩེར། །ཐབས་མཆོག་རྡོ་རྗེ་ཤེས་རབ་དྲིལ་བུས་མཚན།།
མཚམས་སྤྲིན་མདངས་ལྡན་རྣམ་གསུམ་ཆོས་གོས་དང། །གསེར་མདོག་པཎ་ཞྭས་མཛེས་ཤིང་འཇའ་གུར་དབུས། །ཞབས་གཉིས་མི་ཕྱེད་རྡོ་རྗེའི་སྐྱིལ་ཀྲུང་གིས། །བཞུགས་པའི་སྤྱི་མགྲིན་ཐུགས་ཀར་ཨོཾ་ཨཱ་

[015A]༄༅། །ཧཱུཾ༑ ༑དཀར་དམར་མཐིང་གས་མཚན་པའི་འོད་ཟེར་གྱིས། །རང་བཞིན་གནས་ནས་བླ་མ་ཡི་དམ་དང། །མཆོག་གསུམ་སྲུང་མར་བཅས་པ་སྤྱན་དྲངས་ཐིམ། །དབྱེར་མེད་སྐྱབས་
གནས་ཀུན་འདུས་ངོ་བོར་གྱུར། །ཅེས་ཚོགས་ཞིང་གསལ་བཏབ་ལ། རིན་ཆེན་མཆོས་གསུམ་འདུས་པའི་ངོ་བོ་ཉིད། །མཆོག་མཐུན་དངོས་གྲུབ་འབྱུང་བའི་སྒོ་གཅིག་པུ། །རྩ་བའི་བླ་མ་བུ་སྟོན་ཆོས་ཀྱི་རྗེར། །
ལུས་ངག་ཡིད་གསུམ་གུས་པས་ཕྱག་འཚལ་ལོ། །ཆུ་གཉིས་ཉེར་སྤྱོད་རོལ་མོ་འདོད་ཡོན་སོགས། །ཕྱི་ནང་གསང་བ་དེ་ཉིད་མཆོད་ཚོགས་འབུལ། །སྡོམ་གསུམ་བཅས་པའི་མཚམས་ལས་འདས་པ་
སོགས། །སྔོན་བསགས་སྡིག་ལྟུང་འགྱོད་སྡོམ་སེམས་ཀྱིས་བཤགས། །རང་གཞན་རྣམ་དཀར་འབྲས་བུར་བཅས་པ་ལ། །འགྱོད་དང་ཕྲག་དོག་སྤངས་ཏེ་ཡི་རངས་ཤིང། །ཉིད་ཐུགས་མཁྱེན་དང་བརྩེ་
བའི་སྤྲིན་ཀློང་ནས། །འགྲོ་ལ་ཟབ་རྒྱས་ཆོས་ཀྱི་ཆར་ཆེན་ཕོབས། །ཡིད་ཅན་སྟོབས་བཅུའི་དཔལ་ལ་མ་བཀོད་པར། །གཟུགས་སྐུ་འགྱུར་མེད་རྡོ་རྗེ་ལྟར་བརྟན་གསོལ། །གཞི་གསུམ་དགེ་ཚོགས་མཁའ་
མཉམ་མ་རྒན་ཆེད། །ཟུང་འཇུག་རྡོ་རྗེ་འཆང་དབང་ཐོབ་ཕྱིར་བསྔོ། །ཞེས་ཡན་ལག་བདུན་པ་དང། དེ་ནས་མཎྜལ་ཕུལ་ལ། མདོ་རྒྱུད་ཚིག་དོན་མཐའ་དག་ཐུགས་སུ་ཆུད། །བདེ་གཤེགས་བསྟན་པ་

[015B] །སྙིགས་དུས་རྒྱལ་བ་གཉིས་པ་རིན་ཆེན་གྲུབ། །བུ་སྟོན་ཆོས་རྗེའི་ཞབས་ལ་གསོལ་བ་འདེབས། །རང་གཞན་སྨིན་ཅིང་གྲོལ་བར་བྱིན་གྱིས་རློབས། །མཆོག་དང་མཐུན་མོང་དངོས་གྲུབ་སྩལ་དུ་
གསོལ། །ཞེས་པས་མཚོན་བསྟོད་ཚོགས་གསོལ་འདེབས་ཀྱི་རིམ་པ་ཇི་ལྟར་རིགས་པས་གསོལ་བ་བཏབ་རྗེས། བླ་མའི་སྤྱི་མགྲིན་ཐུགས་ཀའི་འབྲུ་གསུམ་ནས། །བདུད་རྩི་འོད་ཟེར་དཀར་དམར་མཐིང་གསུམ་བྱུང་
རང་གི་སྤྱི་མགྲིན་སྙིང་གར་ཐིམ་པ་ཡིས། །སྨིན་བྱེད་དབང་བཞི་བྱིན་རླབས་ཚུལ་དུ་ཐོབ། །སྒོ་གསུམ་སྡིག་སྒྲིབ་བག་ཆགས་མ་ལུས་སྦྱངས། །གསང་གསུམ་རྡོ་རྗེ་འགྲུབ་བའི་ནུས་པ་རྙེད། །བསྐྱེད་རྫོགས་ལམ་
བཟང་བསྒོམ་ལ་དབང་བར་བྱས། །འབྲས་བུ་སྐུ་བཞི་འགྲུབ་པའི་ས་བོན་བཞག་ཅེས་དབང་བཞི་བླང། དེ་ནས། བླ་མ་ཡི་དམ་མཆོག་གསུམ་ཀུན་འདུས་སྐུ། །ཀུན་མཁྱེན་བུ་སྟོན་རིན་ཆེན་གྲུབ་པ་ཡི། །ཞབས་
སེན་ཟླ་ཚེས་བདག་སྙིང་ཀུ་མུ་དའི། །ཟེའུ་འབྲུར་ནམ་ཡང་འགྱུར་མེད་གནས་གྱུར་ཅིག་དགེ་འདིས་སྲིད་ལ་ངེས་འབྱུང་སྐྱོ་ཤས་དང། །འགྲོ་ལ་བྱམས་དང་སྙིང་རྗེ་བྱང་ཆུབ་སེམས། །ཆོས་ཀུན་སྣང་སྟོང་ཟུང་
འབྲེལ་ཡང་དག་ལྟ། །རིམ་གཉིས་ལམ་གྱི་བགྲོད་པ་མཐར་ཕྱིན་ཤོག་བྱིན་རླབས་བདུད་རྩིའི་ཆར་འབེབས་བླ་མ་དང། །མཆོག་མཐུན་དངོས་གྲུབ་སྩོལ་བའི་ཡི་དམ་ལྷ། །འཕྲིན་ལས་ཀུན་སྒྲུབ་མཁའ་འགྲོ་

[016A]༄༅། །ཆོས་སྐྱོང་གི་བཀྲ་ཤིས་དགེ་མཚན་རྒྱ་མཚོས་སྐྱོང་གྱུར་ཅིག་ཅེས་རང་གི་རྩ་བའི་བླ་མ་དང་བུ་སྟོན་ཐམས་ཅད་མཁྱེན་པ་དབྱེར་མེད་ཀྱི་བླ་མའི་རྣལ་འབྱོར་མདོར་བསྡུས་འདི་ལྟ་བུ་ཞིག་
དགོས་ཞེས། ལུང་རྟོགས་བསྟན་པའི་གསལ་བྱེད་དམ་པ་ཞ་ལུ་སྤྲུལ་པའི་སྐུ་བློ་གསལ་བསྟན་སྐྱོང་གི་གསུང་གིས་བསྐུལ་མ་མཛད་དོར་ཆོས་རྗེ་ཐམས་ཅད་མཁྱེན་པ་ལ་སྙིང་ནས་དད་པའི་བན་གཟུགས་
དྷརྨ་བྷ་དྲས་སྦྱར་བ་སརྦ་ཛ་ག་ཏཾ།།



﻿   ༈    རང་ལ་ཆོས་ཀྱི་སྒོ་ནས་བཀའ་དྲིན་ཆེ་ཤོས་ཀྱི་བླ་མ་ཞིག་རྩ་བརྒྱུད་ཀྱི་བླ་མ་ཀུན་འདུས་ཀྱི་ངོ་
བོར་མོས་ནས་དེ་དང་ཡི་དམ་གྱི་ལྷ་དབྱེར་མེད་དུ་མོས་ན་དེ་ཁས་ཆོག་གམ་སྙམ་ལགས་



