༄༅། །བློ་སྦྱོང་དམར་ཁྲིད་ཤར་རྩེ་ཆོས་རྗེ་ལ་གནང་བ་བཞུགས་སོ། །

[001A] །ན་མོ་གུ་རུ་མཉྫུ་གྷོ་ཥཱ་ཡ། འདིར་བཀའ་གདམས་ཀྱི་དགེ་བའི་བཤེས་གཉེན་དམ་པ་རྣམས་ཀྱི་ཐུགས་དམ་གྱི་མཐིལ། རྒྱལ་བའི་གསུང་རབ་ཐམས་ཅད་ཀྱི་
སྙིང་པོ་གཅིག་ཏུ་བསྡུས་པ། ཐེག་པ་ཆེན་པོའི་བློ་སྦྱོང་ཞེས་མཚན་ཡོངས་སུ་གྲགས་པའི་དམར་ཁྲིད་ཉམས་སུ་ལེན་པར་འདོད་པས། སྐྱབས་འགྲོ་སེམས་སྐྱེད་རྒྱུད་དང་འདྲེས་ངེས་པ་
སྔོན་དུ་བཏང། ཐུན་མོང་དང་ཐུན་མོང་མ་ཡིན་པའི་དགེ་སེམས་ཁྱད་པར་ཅན་གྱི་ངང་ནས། ཡིད་རྩེ་གཅིག་ཏུ་འདི་ལྟར་གདོན་ཅིང་བསྒོམ་པར་བྱའོ།    ༈    །མདུན་གྱི་ནམ་མཁར་ཀུན་ཏུ་
བཟང་པོ་ཡི། །མཆོད་སྤྲིན་རྒྱ་མཚོས་ཡོངས་སུ་བསྐོར་བའི་དབུས། །འདབ་སྟོང་པདྨའི་ལྟེ་བར་ཟླ་བའི་སྟེང། །རྒྱལ་བ་གཉིས་པ་རྗེ་བཙུན་བླ་མ་དང། །དབྱེར་མེད་ལྷ་བཅས་འདྲེན་པ་འོད་

[002A]༄༅། །དཔག་མེད། །སྐུ་མདོག་དམར་པོ་ཞལ་གཅིག་ཕྱག་གཉིས་པ། །ཏིང་འཛིན་ཕྱག་རྒྱའི་དབུས་ན་འཆི་མེད་ཀྱི། །བདུད་རྩིས་གང་བའི་དྲང་སྲོང་སྣོད་མཆོག་བསྣམས། །གཙུག་ཏོར་
གྱིས་མཛེས་མཚན་དཔེའི་གཟི་འོད་འབར། །ལི་ཁྲིའི་མདངས་ལྡན་ཆོས་གོས་གསུམ་གྱིས་ཀླུབས། །འོད་ཟེར་སྟོང་འབར་འཇའ་ཚོན་གུར་ཁྱིམ་དབུས། །མི་ཕྱེད་རྡོ་རྗེའི་སྐྱིལ་ཀྲུང་གིས་བཞུགས་
པའི༑ ༑གཡས་གཡོན་པད་དཀར་འཛིན་དང་མཐུ་ཆེན་ཐོབ། །མཆོག་གསུམ་འཁོར་ཚོགས་རྒྱ་མཚོས་ཡོངས་བསྐོར་བའི། །སྒོ་གསུམ་རྡོ་རྗེ་གསུམ་མཚན་འོད་ཟེར་གྱིས། །བདེ་བ་ཅན་སོགས་
རང་བཞིན་གནས་མཆོག་ནས། །ཡེ་ཤེས་པ་རྣམས་སྤྱན་དྲངས་དབྱེར་མེད་གྱུར།    ༈    །གང་གི་དྲིན་གྱིས་སྒྲིབ་བྲལ་བདེ་བ་ཆེ། །སྐུ་གསུམ་མི་ཟད་རྒྱན་གྱི་འཁོར་ལོ་ཡང། །སྐད་ཅིག་ཉིད་
ལ་སྩོལ་མཛད་ཡིད་བཞིན་ནོར། །འོད་དཔག་མེད་མགོན་བླ་མའི་ཞབས་ལ་འདུད། །འཇིག་རྟེན་འདྲེན་པའི་གཙོ་བོ་ཚེ་དཔག་མེད། །དུས་མིན་འཆི་བ་མ་ལུས་འཇོམས་པའི་དཔལ། །མགོན་

[002B] །སངས་རྒྱས་ཚེ་དཔག་མེད་ལ་ཕྱག་འཚལ་ལོ། །མཆོད་པ་ཀུན་འབུལ་སྡིག་ལྟུང་མ་ལུས་བཤགས། །དགེ་ལ་ཡི་རང་ཆོས་འཁོར་བསྐོར་བའི་ཕྱིར། །ནམ་
མཁའ་ཇི་སྲིད་གནས་པར་རྟག་བཞུགས་གསོལ། །འདིས་མཚོན་དགེ་ཚོགས་བྱང་ཆུབ་ཆེན་པོར་བསྔོ།    ༈    །འདྲེན་མཆོག་ཤཱཀྱའི་ཏོག་དང་མི་ཕམ་མགོན། །འཕགས་པ་ཐོགས་མེད་ནས་བཟུང་སངས་
རྒྱས་ཀྱི། །ཡེ་ཤེས་ངོ་བོ་རྩ་བརྒྱུད་བླ་མའི་ཚོགས། །བཀའ་དྲིན་མཉམ་མེད་རྣམས་ལ་གསོལ་བ་འདེབས། །འདི་ཕྱིའི་བདེ་ལེགས་རྩ་བ་ཟླ་མེད་པ། །བཤེས་གཉེན་དམ་པ་ཚུལ་བཞིན་བསྟེན་པ་རུ། །མཐོང་
ནས་སྒོ་གསུམ་དངོས་པོ་ཐམས་ཅད་ཀྱིས། །བཀའ་བཞིན་མཉེས་པ་སྒྲུབ་པར་བྱིན་གྱིས་རློབས། །ཡང་ཡང་རྙེད་དཀའ་དོན་ཆེའི་དལ་འབྱོར་འདི། །དོན་མེད་འཇིག་རྟེན་བྱ་བས་མི་གཡེང་བར། །ཉིན་མཚན་
ཀུན་ཏུ་སྙིང་པོ་ལེན་པ་ལ། །བརྩོན་པ་ཤུགས་དྲག་སྐྱེ་བར་། །ཚེ་འདི་མི་རྟག་ཆུ་ཡི་ཆུ་ལྦུར་ལྟར། །འཆི་བར་ངེས་ཤིང་ནམ་འཆི་ཆ་མེད་དུ། །བཅོས་མིན་སྙིང་ནས་དྲན་པའི་དགོས་མེད་བློས། །འདིར་སྣང་ཞེན་པ་
ལྡོག་པར་། །འཇིགས་རུང་ངན་འགྲོའི་གཡངས་སས་ཡིད་སྐྲག་ནས། །བསླུ་མེད་དཀོན་མཆོག་གསུམ་ལ་སྐྱབས་འགྲོ་ཞིང། །དཀར་གནག་ལས་དང་འབྲས་བུའི་ཚུལ་རྟོགས་ནས། །སྡིག་སྤོང་དགེ་ཚོགས་

[003A]༄༅། །སྒྲུབ་པར་། །བདེ་མེད་སྡུག་བསྔལ་བྱེ་བས་མནར་བ་ཡི། །སྲིད་པའི་དགའ་སྟོན་མེ་འོབས་ལྟར་མཐོང་ནས། །བསླབ་གསུམ་རྣམ་དག་ཐར་པའི་ལམ་བཟང་ལ། །ཉམས་ལེན་སྙིང་པོར་
བྱེད་པར་།    ༈    །ཉོན་མོངས་མ་རིག་གདོན་གྱིས་ཡིད་བསྒྱུར་བས། །བདག་མེད་བདག་ཏུ་སྣང་ཞིང་ཞེན་པའི་ཡུལ། །ལུང་རིགས་རྣོན་པོའི་མཚོན་གྱིས་སྲོག་བཅད་དེ། །བདག་མེད་གནས་ལུགས་
རྟོགས་པར་། །ཆོས་རྣམས་ཀུན་གྱི་རང་བཞིན་གདོད་མའི་གཤིས། །དབྱེར་མེད་ཀུན་ཁྱབ་སྤྲོས་པའི་མཐའ་བྲལ་བ། །སྟོང་ཉིད་ཟབ་མོ་ཀུན་གཞིའི་ངང་ཉིད་དུ། །རྩེ་གཅིག་མཉམ་པར་འཇོག་པར་། །རྗེས་
ཐོབ་གང་ཤར་སྒྱུ་མའི་རྣལ་འབྱོར་གྱིས། །རང་བཞིན་སྟོང་དང་རྟེན་འབྱུང་མི་འགལ་བར། །ཕན་ཚུན་གཅིག་གིས་གཅིག་གྲོགས་བྱེད་པ་ཡིས། །ཚོགས་གཉིས་ཟུང་དུ་འབྲེལ་བར་།    ༈    །ནམ་མཁའི་མཐའ་
དང་མཉམ་པའི་སེམས་ཅན་ཚོགས། །རེ་རེས་ཀྱང་ནི་ལན་ཅིག་མ་ཡིན་པར། །ཡང་དང་ཡང་དུ་བདག་གི་མ་བྱས་ཞེས། །ངེས་ཤེས་གཏིང་ནས་སྐྱེ་བར་། །འདི་དག་རྣམས་ཀྱིས་བདག་གི་མ་བྱས་ཚེ། །གདུང་བ་
ཀུན་བསལ་མཐུན་པའི་ཡོ་བྱད་བསྒྲུབས། །རང་གི་སྲོག་ལས་བདག་ཅག་གཅེས་བཟུང་བའི། །དྲིན་རྣམས་ཇི་བཞིན་དྲན་པར་། །མར་གྱུར་འགྲོ་རྣམས་འཁོར་བ་ངན་སོང་གི་འཇིགས་རུང་སྡུག་བསྔལ་དྲག་པོས་

[003B] །བ་སྤུ་གཡོ་འགུལ་མེད་པའི་སེམས་སྤངས་ནས། །ཤུགས་དྲག་སྙིང་བརྩེ་སྐྱེ་བར་། །སྡུག་བསྔལ་ཕྲ་མོ་ཙམ་ཡང་མི་འདོད་ཅིང། །བདེ་ལ་ནམ་ཡང་ཆོག་ཤེས་མེད་པར་ནི། །བདག་དང་འགྲོ་རྣམས་ཁྱད་པར་མེད་
མཐོང་ནས། །བདག་གཞན་མཉམ་པར་རྟོགས་པར་། །སྡུག་བསྔལ་མི་འདོད་དེ་རྒྱུ་སྡིག་ལ་རྔམས། །བདེ་བ་འདོད་ཀྱང་དགེ་ལ་དགྲ་ལྟར་བལྟ། །སྲོག་འཕྲོག་གཤེད་མ་བུར་བརྫུས་ལྟ་བུ་ཡི། །རང་ཉིད་གཅེས་འཛིན་འཇིག་
པར་། །བསོད་ནམས་མིན་པའི་ལས་ངན་ལྕགས་ཀྱུ་ཡིས། །འདི་ཕྱིར་གདུང་བའི་གདོན་བགེགས་འབྱུང་པོ་སོགས། །གནོད་བྱེད་ཐམས་ཅད་སྤྱན་འདྲེན་ཕོ་ཉ་བ། །རང་ཉིད་གཅེས་འཛིན་འཇོམས་པར་། །རང་བདེ་འདོད་པས་
ཉོན་མོངས་ལས་ངན་གྱི། །སྣ་ཚོགས་མཚོན་ཆ་རྣོན་པོ་བརྡར་བྱས་ཏེ། །མངོན་མཐོ་ངེས་ལེགས་ཕན་བདེའི་སྲོག་གཅོད་པའི། །གཅེས་འཛིན་དགྲ་འདི་བརླག་པར་། །མི་ཤེས་རྨོངས་པའི་སྐྱེ་བོ་མཐའ་དག་གིས། །བདག་ཉིད་
གཅེས་བཟུང་རང་བདེ་འདོད་པ་ཡིས། །མནར་མེད་མེས་ཀྱང་ཡང་ཡང་བསྲེག་འགྱུར་བའི། །ཁོང་སྐྲན་རྩད་ནས་ཐོན་པར་། །ཁམས་གསུམ་མགོན་པོ་ཐུབ་པའི་དབང་པོ་ཡིས། །རང་དོན་ཡལ་བར་དོར་ནས་གཞན་གྱི་དོན། །
ལེགས་པར་བསྒྲུབས་པས་གོ་འཕང་མཆོག་བརྙེས་པའི། །རྣམ་ཐར་ཚུལ་བཞིན་སྒྲུབ་པར་། །རང་ཉིད་གཅེས་འཛིན་རྒུད་པ་ཀུན་གྱི་གཞི། །མ་རྣམས་གཅེས་འཛིན་ཡོན་ཏན་འབྱུང་གནས་སུ། །ལུང་དང་རིགས་པའི་སྟོབས་

[004A]༄༅། །ཀྱིས་ངེས་བྱས་ནས། །བདག་གཞན་མཉམ་བརྗེ་ནུས་པར་།    ༈    །འགྲོ་འོང་རླུང་གི་རྟ་ལ་བསྐྱོན་ནས་ནི། །བདག་གི་བདེ་དང་དུས་གསུམ་དགེ་ཚོགས་རྣམས། །མཁའ་མཉམ་མ་གྱུར་འགྲོ་ལ་བཏང་བ་ཡིས། །
ཟག་མེད་བདེ་བས་ཚིམ་པར་། །དྲིན་ཅན་མ་རྒན་རྣམས་ཀྱི་སྡིག་སྒྲིབ་དང། །བྱུང་དང་འབྱུང་འགྱུར་སྡུག་བསྔལ་ཅི་མཆིས་པ། །སྙིང་སྟོབས་ཆེན་པོས་བདག་གིས་བླངས་པ་ཡིས། །འགྲོ་ཀུན་སྡུག་བསྔལ་ཞི་བར་།    ༈    །མདོར་
ན་མར་གྱུར་དྲིན་ཅན་འགྲོ་བ་རྣམས། །བདག་ཉིད་གཅིག་པུས་གནས་སྐབས་མཐར་ཐུག་གི་བདེ་ལ་འགོད་ཅིང་སྡུག་བསྔལ་རྒྱུ་བཅས་ལས། །སྒྲོལ་བའི་ཁུར་ཆེན་འཁྱེར་བར་། །བླ་མེད་བྱང་ཆུབ་དམ་པ་མ་ཐོབ་ན། །སེམས་
ཅན་ཀུན་དོན་བསྒྲུབ་པའི་མཐུ་མེད་པས། །འགྲོ་ཀུན་དོན་དུ་རྫོགས་པའི་སངས་རྒྱས་ཀྱི། །གོ་འཕང་མྱུར་དུ་ཐོབ་པར་། །ཡུལ་གསུམ་དུག་གསུམ་དགེ་རྩ་རྣམ་པ་གསུམ། །དུས་རྣམས་ཀུན་ཏུ་དྲན་ཤེས་ཚིག་གིས་སྦྱང། །
གཏོང་དང་ལེན་པའི་གོ་རིམས་ནས་བརྩམས་ཏེ། །ཚུལ་བཞིན་ཉམས་སུ་ལེན་པར་།    ༈    །ཡུལ་ངན་ནད་གདོན་ཆོམ་རྐུན་དགྲ་སོགས་ཀྱི། །མི་འདོད་སྡུག་བསྔལ་མདའ་ཆར་བབ་ན་ཡང། །སྔོན་བྱས་
ལས་ངན་འབྲས་བུ་རང་འཁོར་བར། །ཤེས་ནས་གཏོང་ལེན་སྤེལ་བར་། །སྣོད་བཅུད་སྡིག་པའི་འབྲས་བུས་ཡོངས་གང་ཚེ། །ལེ་ལན་བདའ་ཞིང་ཀུན་གྱི་བཀའ་དྲིན་བསམ། །འཁྲུལ་སྣང་སྐུ་བཞིར་བསྒོམ་དང་སྦྱོར་བཞི་ཡིས། །

[004B]    ༈    །ཆོས་རྣམས་ཀུན་གྱི་སྙིང་པོ་གཅིག་དྲིལ་བ། །འཕེན་པ་གོམས་པ་དཀར་པོ་ས་བོན་དང། །རྣམ་པར་སུན་འབྱིན་སྨོན་ལམ་སྟོབས་ལྔ་ཡི། །སྒྲུབ་པ་སྙིང་པོར་བྱེད་པར་།    ༈    །ཐུབ་པས་
ཆོས་ཕུང་བརྒྱད་ཁྲི་བཞི་སྟོང་ཀུན། །བདག་འཛིན་འགོང་པོ་འདུལ་ཕྱིར་གསུངས་ཤེས་ནས། །ཐབས་ཤེས་བྱང་ཆུབ་སེམས་གཉིས་ཉམས་ལེན་གྱིས། །སྐུ་གསུམ་མངོན་དུ་འགྱུར་བར་བྱིན་གྱིས་རློབས།    ༈    །དེར་མ་སོན་པའི་
ཚེ་རབས་ཐམས་ཅད་དུ། །རིན་ཆེན་བྱང་ཆུབ་སེམས་དང་མི་འབྲལ་ཞིང། །བློ་སྦྱོང་དམ་ཚིག་བསླབ་བྱའི་རིམ་པ་ལས། །ནམ་ཡང་འདའ་བ་མེད་པར་བྱིན་གྱིས་རློབས། །ཞེས་དལ་བུས་བརྗོད་ཅིང། དེ་དག་གི་དོན་ཡིད་མ་ཡེངས་
པར་རྩེ་གཅིག་ཏུ་བསམ་པར་བྱའོ། །རྩ་ཚིག་ལས། ཐེག་ཆེན་འཕོ་བའི་གདམས་ངག་ནི། །སྟོབས་ལྔ་ཉིད་ཡིན་སྤྱོད་ལམ་གཅེས། ཞེས་གསུངས་པ་ལྟར། ལམ་འདི་ལ་བརྟེན་པའི་འཕོ་བ་ཉམས་སུ་ལེན་འདོད་ན། སྟོབས་ལྔའི་
སྒོ་ནས་ཉམས་སུ་བླང་ངོ། །དེ་ནས་མདུན་གྱི་ཚོགས་ཞིང་རྣམས་མཐའ་ནས་འོད་དུ་ཞུ་བ་རིམ་བཞིན་མགོན་པོ་འོད་དཔག་མེད་ལ་བསྟིམ། མགོན་པོ་འོད་དཔག་མེད་དེ་ཉིད་ཀྱང། བཛྲ་ས་མཱ་ཛཿ། ཞེས་རྡོ་རྗེ་བསྡུ་བའི་སྔགས་རྒྱས་
རང་གི་སྤྱི་གཙུག་ཏུ་སྤྱན་དྲངས་ཏེ་བཞུགས་སུ་གསོལ། །དེ་ལྟར་སྤྱི་བོའི་རྗེ་བླ་མ་དང་དབྱེར་མེད་པའི་མགོན་པོ་འོད་དཔག་མེད་དེ་ཉིད་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་

[005A]༄༅། །སངས་རྒྱས་འོད་དཔག་ཏུ་མེད་པ་ལ་ཕྱག་འཚལ་ལོ། །མཆོད་དོ། །སྐྱབས་སུ་འཆིའོ། ཞེས་དམིགས་པ་དང་བཅས་པས་གསོལ་བ་ཅི་མང་གདབ། དམིགས་པ་ནི། དེ་ལྟར་གསོལ་བ་བཏབ་པས་བཅོམ་
ལྡན་འདས་འོད་དཔག་མེད་ཀྱི་སྐུ་ལས་བདུད་རྩིའི་རྒྱུན་བབ། རང་དང་སེམས་ཅན་ཐམས་ཅད་ཀྱི་ལུས་སེམས་ལ་ཞུགས་པས། སྡིག་སྒྲིབ་ནད་གདོན་བར་གཅོད་ཐམས་ཅད་སྦྱངས། ལུས་དྭངས་གསལ་འོད་ཀྱི་རང་བཞིན་ཅན་དུ་
གྱུར། ཚེ་དང་བསོད་ནམས། ལུང་རྟོགས་ཀྱི་ཡོན་ཏན་ཐམས་ཅད་འཕེལ་ཞིང་རྒྱས། མཐར་འོད་དཔག་མེད་ལས། འོད་དཔག་མེད་གཉིས་པ་ཞིག་ཆད་དེ། རང་ལ་ཐིམ་པས། རང་ཉིད་ཀྱང་འོད་དཔག་མེད་དུ་གྱུར། རང་འོད་
དཔག་མེད་དུ་གསལ་བ་དང་སྤྱི་བོའི་འོད་དཔག་མེད་གཉིས་ཀའི་ཐུགས་ཀར་སྔགས་བཀོད་དེ། སྤྲོ་བསྡུའི་དམིགས་པ་དང་བཅས་པའི་སྒོ་ནས། འཆི་མེད་རྔ་སྒྲའི་གཟུངས་སམ། ཡང་ན་ཚེ་གཟུངས་སམ་ཨ་མ་ར་ཎི་ཅི་མང་
བཟླ་བར་བྱ་ཞིང། བློ་དང་རྣམ་དཔྱོད་ཡངས་པ་རྣམས་ཀྱིས་ནི། འདི་དག་གི་རྒྱབ་རྟེན་ཤེས་བྱེད་ཁུངས་དང་བཅས་པ། རྒྱལ་སྲས་རིན་པོ་ཆེ་དང། སེམས་དཔའ་ཆེན་པོ་གཞོན་ནུ་རྒྱལ་མཆོག་དང། ཁོ་བོའི་བླ་མ་མཁས་གྲུབ་
ཆེན་པོ་སངས་རྒྱས་ཡེ་ཤེས་ཞབས་ཀྱིས་མཛད་པའི་བློ་སྦྱོང་གི་ཁྲིད་ཡིག་རྣམས་ལ་ཡང་བལྟ་བར་བྱའོ། །མཇུག་ཏུ་དེ་ལས་བྱུང་བའི་དགེ་བ་རྣམས་བཟང་པོ་སྤྱོད་པ་ལ་སོགས་པ་བསྔོ་བ་དང་སྨོན་ལམ་རྣམ་པར་དག་པའི་

[005B] །འདིས་མཚོན་དུས་གསུམ་ལེགས་སྤྱད་དགེ་བའི་མཐུས། །ནམ་མཁའི་མཐས་ཁྱབ་མར་གྱུར་འགྲོ་བ་ཀུན། །ངན་སོང་འཁོར་བའི་སྡུག་བསྔལ་ལས་གྲོལ་ཏེ། །ཐམས་ཅད་གཟིགས་པའི་གོ་འཕང་མྱུར་ཐོབ་
ཤོག་ཚུལ་འདི་ཡང་མདོ་སྔགས་ཀྱི་བསྟན་པ་ཡོངས་སུ་རྫོགས་པའི་དགེ་བའི་བཤེས་གཉེན། གདན་ས་ཆེན་པོ་དཔལ་སྣར་ཐང་གི་མཁན་ཆེན། ཤར་རྩེ་ཆོས་རྗེ་གྲགས་པ་དཔལ་འབྱོར་པས་སྔ་ཕྱིར་ནན་གྱིས་བསྐུལ་བ་ལ་བརྟེན་
ནས། ཆོས་སྨྲ་བའི་དགེ་སློང་བློ་བཟང་ཆོས་ཀྱི་རྒྱལ་མཚན་གྱིས། ས་ག་ཟླ་བའི་དཀར་ཚེས་བཅོ་ལྔའི་ཉིན། བཀྲ་ཤིས་ལྷུན་པོའི་གཟིམས་ཆུང་ཡིད་དགའ་ཆོས་འཛིན་དུ་ཡོངས་སུ་རྫོགས་པར་སུག་བྲིས་སུ་བྱས་པ་ལས། དང་པོར་
འདྲི་བའི་ཡི་གེ་པ་ནི། རྣམ་དཔྱོད་ཕུན་སུམ་ཚོགས་པ་རྗེ་དྲུང་བློ་བཟང་དབང་རྒྱལ་ལོ།། །།དགེའོ།། །།༄༅། །ཨོཾ་སསྟི། ཕན་བདེའི་འབྱུང་གནས་རྒྱལ་བསྟན་ཡོངས་འདུའི་ལྗོན། །རབ་རྒྱས་འགྲོ་ཀུན་ཐར་མཆོག་འབྲས་
བཟང་ལ། །སྤྱོད་ཕྱིར་བཀྲ་ཤིས་ལྷུན་གྲུབ་ཆོས་གྲྭ་ཆེར། །ཆོས་སྦྱིན་འཛད་མེད་དལ་འགྲོའི་རྒྱུན་འདི་སྤེལ།། །།སརྦ་ཛ་ག་ཏཾ།།



