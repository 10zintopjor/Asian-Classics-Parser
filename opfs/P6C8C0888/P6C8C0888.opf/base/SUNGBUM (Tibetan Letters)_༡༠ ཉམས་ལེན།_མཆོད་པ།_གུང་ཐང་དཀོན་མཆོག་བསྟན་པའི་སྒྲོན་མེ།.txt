
[001A]༄༅། །བདེ་བར་གཤེགས་བའི་སྐུ་གསུང་ཐུགས་ཀྱི་རྟེན་བཞེངས་པ་དང་ཕྱག་མཆོད་སྐོར་བའི་ཕན་ཡོན་བསྟན་པ་རྣམ་དཀར་ལས་ལ་སྐུལ་བྱེད་དཀར་ཆག་ལྷའི་རྔ་ཆེན་ཞེས་བྱ་བ་བཞུགས་སོ་

[001B] །སུགྟ་ཀཱ་ཡ་ཝཱ་ཀྩི་ཏ་སྱ་ནི་ཤྲ་ཡཿ་སྠི་ཏ་ཙ་ན་མྲཿ་པཱུ་ཛ་པྲ་ད་ཀྵ་ཤཾས་ནི་རྡེ་ཤཿ་
།བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་བཞེངས་པ་དང་ཕྱག་མཆོད་སྐོར་བའི་ཕན་ཡོན་བསྟན་པ་

[002A]༄༅། །ཀུ་ཤ་ཀརྨ་ཎཾ་ཙུནྡ་པ་ཀྚ་ཡ་དེ་བ་སྱ་བཧེ་རི་ནཱ་མ། ན་མོ་གུ་རུ་བཧེ་ཊྚ་ར་ཀེ་བྷྱ་
༄༅། །རྣམ་དཀར་ལས་ལ་སྐུལ་བྱེད་དཀར་ཆག་ལྷའི་རྔ་ཆེན་ཞེས་བྱ་བ། རྗེ་བཙུན་བླ་མ་རྣམས་ལ་ཕྱག་འཚལ་ལོ། །

[002B]བདེ་ཆེན་མཚན་དཔེའི་ལང་ཚོར་ཡོངས་སྨིན་ལས། །མཐའ་ཡས་འགྲོ་ལ་ཕན་བདེའི་དཔྱིད་འཇོ་བའི། །འབྱུང་གནས་བདེ་གཤེགས་ཆོས་ཀྱི་སྐུ་ལ་འདུད། །སྐལ་
བཟང་ལྷ་ལམ་ཡངས་པའི་མེ་ལོང་ངོས། །ཐུགས་བསྐྱེད་ཚོན་གྱིས་ལེགས་བྲིས་དྲུག་ཕྲག་ཟུང། །མཛད་བཟང་གར་གྱི་རི་མོ་ཡོངས་སྨིན་པ། །སྟོན་པ་མཉམ་མེད་གང་དེ་གཙུག་གིས་མཆོད། །དེ་ཡི་བསྟན་པ་
འགྲོ་གསུམ་དག་བྱེད་རྒྱུན། །གྲོལ་ལམ་ཡན་ལག་བརྒྱད་ལྡན་ལྷ་ཡི་ཆབ། །བཤད་སྒྲུབ་རླབས་ཕྲེང་བརྒྱ་ཡི་འཇོ་སྒེག་གིས། །རྩེན་བཞིན་ཡིད་ཀྱི་རོལ་མཚོའི་ཀློང་དུ་སིམ། །བསླབ་གསུམ་རིམ་གཉིས་ཡལ་གའི་ཕྱོགས་རྫོགས་ཤིང། །བགེགས་འཇོམས་གྲུབ་པ་མཆོག་སྦྱིན་ཡོངས་འདུའི་ཕྲེང། །ཐེག་གསུམ་འཕགས་ཚོགས་མཁའ་འགྲོ་ཆོས་སྲུང་གི་།ཟོལ་བརྟེན་དགེ་འདུན་འདུས་པས་རྟག་ཏུ་སྐྱོངས། །དཀོན་
མཆོག་གསུམ་ཆར་བསྡུས་པ་སྐྱབས་ཀྱི་ཕུལ། །སྲིད་པའི་འཇིགས་འཕྲོག་འདྲེན་བ་ཟླ་མེད་པ། །ཐུབ་དབང་གཉིས་པ་ཆོས་ཀྱི་རྒྱལ་པོ་དེས། །བྱང་ཆུབ་བར་དུ་དགྱེས་བཞིན་རྗེས་སུ་ཟུངས། །བྱིན་རླབས་འོད་
བརྒྱའི་དཔལ་མངའ་དེ་ཡི་མཐུས། །བདག་བློ་འདབ་བརྒྱའི་ཕྲེང་བ་བཞད་པ་ལས། །གཙུག་ལག་ལུགས་བརྒྱའི་ངོ་མཚར་སྙིང་པོ་འདི་།སྐལ་བཟང་ལྷ་བརྒྱའི་དགའ་ཚལ་རྒྱན་དུ་འཁྲུངས། །རྣམ་འདྲེན་ཐུབ་པ་

[003A]༄༅། །རྣམས་ནི་ཆོས་ཀྱི་སྐུ། །ཞི་བ་འདུ་མ་བྱས་པས་རབ་ཏུ་ཕྱེ། །འོན་ཀྱང་སྟོབས་སོགས་བསྟན་དུ་རུང་བ་ཡི། །རྣམ་པར་འཕྲུལ་འདི་བསོད་ནམས་འཇུག་ངོགས་ཡིན། །སྒོ་གསུམ་
ལེགས་བྱས་སྲོལ་དུ་བཙུད་པའི་རྒྱུན། །རྟག་གུས་སྦྱོར་བའི་བརྟན་པམ་སྙིགས་པས། །བསོད་ནམས་ཕུང་པོ་རྣམ་འགྱུར་དང་བཅས་བཞིན་།གྲུབ་འདི་བྱེད་པོའི་རི་མོ་ཡོངས་སུ་སྨིན། །སྔོན་རབས་བཟང་པོའི་
དུས་སུ་དགེ་བའི་སར། །རླབས་ཆེན་བསོད་ནམས་སྣང་བ་ཅི་ཡང་སྲིད། །དེ་དང་རྗེས་མཐུན་ཤས་ཀྱི་ལྷག་མ་འདི། །ཆེར་སྙིགས་ཡུལ་དུས་མཚམས་ལས་བརྒལ་བ་བཞིན། །མདོ་སྨད་རྒྱལ་ཁབ་ཡངས་པའི་
བསོད་ནམས་ཟོང། །ལེགས་སྨོན་བྱེད་པོས་བསྒྱུར་བ་དཔལ་གྱི་ནོར་།འགྲོ་བ་བྱིན་རླབས་སྣང་བའི་བགོ་སྐལ་གྱིས། །མི་ཕམ་མཆོད་སྡོང་ནམ་མཁའི་ནོར་བུ་བཞིན། །བརྙན་པའི་ལོངས་སྤྱོད་འཛམ་བུ་པྲིཀྵའི་
འབྲས༑ ༑ཞིང་མཆོག་མ་དྲོས་ཀློང་དུ་སོན་པ་ཡི། །བསོད་ནམས་གསེར་གྱི་གར་བུར་གྲུབ་པ་འདི། །མཐོང་ཚེ་སེར་སྣའི་སྤར་མོ་དང་གིས་ལྷོད། །དབང་མེད་ཁྲིམས་ཀྱིས་བསྡུས་པའི་དཔྱ་ཁྲལ་དང། །བུན་
སྐྱེད་བསྡོས་བསྒྱུར་ལ་སོགས་ཁྲམ་བའི་ཟས། །མ་ཡིན་སྡིག་དང་མ་འདྲེས་རྒྱུ་སྦྱོར་གྱིས། །བྱ་བ་ལས་ཀྱི་འཁོར་ལོ་ཆེ་འདི་བསྒྲུབས་།དད་ལྡན་དད་པའི་སྦྱིན་རྫས་ཡིན་མོད་ཀྱང། །ཆུད་གཟན་མ་གྱུརྦ་རྒྱལ་བའི་བཀའ་བཞིན་དུ། །བསོད་ནམས་མི་ཟད་གཏེར་དུ་བསྒྲུབས་པ་ཡིས། །རང་གཞན་གཉིས་ཀར་སྨན་ཡོན་བགྱིས་སོ་སྙམ་།སེན་མོའི་དཀར་དམར་ཤས་ཀྱི་དད་ཟས་འདི། །གཉེན་འཁོར་དགའ་འདུའི་ཚོགས་ནས་ལོངས་སྤྱོད་པ། །འཕྲལ་
སྣང་སྐྱིད་ཀྱང་ཕྱི་མའི་གཡངས་ཆེར། །མཛོ་སྦྲེལ་བཞིན་དུ་ལྟུང་བ་ཡ་རེང། །དེ་སླད་དངོས་འཛིན་ལྕགས་ཀྱི་དྲ་བའི་སྦུབས་།དུམ་བུར་བཤིག་པ་མཐོན་པོའི་འདུ་ཀྱིས་ཅི། །འོན་ཀྱང་འདི་སྣང་དྲེས་མའི་ཐག་པ་ཡིས། །མ་བཅིངས་ཕྱི་མར་
ཕན་པའི་དོན་དུ་བསམ། །རླབས་ཆེན་བྱང་ཆུབ་སེམས་ཀྱིས་ཁ་བསྒྱུར་བ། །སྲས་བཅས་རྒྱལ་བའི་ཐུགས་རྗེ་བསྐུལ་ལ་རག་འོན་ཏེ་རང་ཡང་ངལ་བསོ་ཐུབ་བསྟན་ལྗོན། །ཕན་བདེའི་གྲིབ་བསིལ་ཡུན་དུ་གནས་པར་སྨོན། །སྡེ་དགོན་ཕྱོགས་རིས་
ཙམ་གྱི་བསྟན་པ་དང། །ཞྭ་ཡི་ཁ་དོག་ཙམ་གྱི་གྲུབ་བའི་མཐའ། །མིང་དང་གྱོན་པ་ཙམ་གྱི་སྐྱ་སེར་ལ། །སྙིང་པོ་མ་མཆིས་རི་མོའི་སྟག་གཡག་བཞིན། །དེས་ན་ཐུབ་བ་ཆོས་ཀྱི་གངས་རི་ལས། །ཚད་མེད་འཕགས་བོད་རིམ་པར་བབས་པའི་རྒྱུན། །མདོ་
སྔགས་གཟུང་འཇུག་ཆོས་ཀྱི་ཉིད་ཁུ་འདི། །ལེགས་བྱས་གཤོང་བུར་འཁྱིལ་ན་ཅི་མ་རུང། །མཆོག་ཏུ་མོས་དགེ་ཕུན་ཚོགས་བློ་གྲོས་ཀྱི་།རྣམ་དཔྱོད་དཔུང་བའི་ཀ་བ་ལ་བརྟེན་ནས། །རྒྱུ་འབྲས་ཆོས་ཀྱི་ཕུང་པོ་མཆོད་སྡོང་དུ། །བསྒྲུབས་པའི་ངོ་མཚར་
བཅོས་མ་མིན་འདི་སྤྲོ། །ཕྱོགས་ཕྱོགས་འདབ་སྟོང་བཞད་པའི་པད་ཚལ་ལས། །ལེགས་ལེགས་གེས་ར་ཡི་བཅུད་བསྡུས་པ། །མངར་མངར་སྤྲང་རྩིའི་དོག་པ་རྒྱ་ཆེན་འདི། །ཡང་ཡང་མྱོང་བའི་དགའ་སྟོན་དུས་ལ་བབས། །ལུས་ཅན་ཀུན་ལ་ཕན་པ་

[004A]༄༅། །ག་བུར་དུ། །འཛག་བའི་ཟླ་བ་གསར་བ་འོངས་སོ་ཀྱེ་།དད་བརྩོན་འདབ་མ་གྲོལ་བའི་ཀུ་མུ་ད། །ཕྱག་མཆོད་གེ་སར་ལྡེམ་བའི་གར་བྱོས་ཤིག། ཅེས་བྱ་བ་ནི་གླེང་བསླང་བའི་སྐབས་ཏེ། དེ་ནས་གཉིས་བརྟེན་བཞེངས་
པའི་ལོ་རྒྱུས། །གསུམ་བརྟེན་ཇི་ལྟར་བཞུགས་པའི་མཚན་བྱང། བཞི་པ་རྟེན་བཞེངས་པའི་ཕན་ཡོན། །ལྔ་པ་རྟེན་ལ་ཕྱག་མཆོད་བྱས་པའི་ཕན་ཡོན། དྲུག་པ་སྐོར་བའི་ཕན་ཡོན་སྐོར་བ་བྱེད་ཚུལ་དང་བཅས་པ། བདུན་པ་བསྔོ་སྨོན་གྱིས་རྒྱས་གདབ་པ་
སྟེ་དོན་ཚན་བདུན་གྱི་སྒོ་ནས་བཤད་པར་བྱའོ། །དེ་ལ་གཉིས་བརྟེན་བཞེངས་པའི་ལོ་རྒྱུས་ནི། སྦྱིར་སྐུ་གསུང་ཐུགས་ཀྱི་རྟེན་བྱུང་ཚུལ་ལ། སྟོན་པ་ཞལ་བཞུགས་པའི་ཚེ་ལྷ་ཆེན་པོ་རྣམས་ཀྱིས་ཇོ་ཤཱ་ཀ་སོགས་ཐུབ་པའི་སྐུ་ཆེ་ཆུང་དུ་མ་བཞེངས་པ་ལྟ་བུ་
འབུར་སྐུ་དང། འོད་ཟེར་མ་དང་ཆུ་ལེན་མར་གྲགས་པ་སོགས་བྲིས་སྐུ་བྱུང་ཚུལ་མང་དུ་ཡོད་ལ། གསུང་རྟེན་ལྷའི་དབང་པོས་གསར་གྱི་གླེགས་བུ་ལ་བཻཊཱུ་རྱ་ཞུན་མས་ཤེར་མདོ་བྲིས་པ་དང། ཀླུ་རྣམས་ཀྱིས་གསུང་རབ་མཐའ་ཡས་བའི་གླེགས་བམ་བྲིས་
ཏེ་ཀླུ་ཡུལ་དུ་སྤྱན་དྲངས་པའི་ལོ་རྒྱུས་མང་ངོ། མཆོད་རྟེན་ནི་དེ་ལས་ཀྱང་སྔོན་དུ་བྱུང་སྟེ་སྐུ་བལྟམས་བ་དང། གཙུག་ཕུད་བྲེག་པ་སོགས་ཀྱི་ཚེ་དེ་དག་ཏུ་མཆོད་རྟེན་བརྩིགས་པར་འདུལ་བ་ལུང་ལས་གསུངས། དེར་མ་ཟད་སངས་རྒྱས་ཀྱི་
བསྟན་བ་གང་དུ་དར་བ་དེར་སྐུ་གསུང་ཐུགས་ཀྱི་རྟེན་ཡང་ངེས་ཅན་དུ་འབྱུང་སྟེ། སྔོན་སངས་རྒྱས་འཁོར་བ་འཇིག་གི་སྐུ་གདུང་ལ་རྒྱལ་པོ་མཛེས་པས་མཆོད་རྟེན་བཞེངས་པར་ལས་བརྒྱ་པ་ལས་གསུངས་པ་དང། སངས་རྒྱས་འོད་སྲུང་གི་དུས་སྐུ་གསུང་

[004B]རབ་ཏུ་གནས་པའི་ལོ་རྒྱུས་ཤིན་ཏུ་མང་ངོ། །འདིར་སྐབས་སུ་བབས་པ་མཆོད་རྟེན་ནི། ཆོས་ལོངས་སྦྲུལ་གསུམ་གྱི་རྟེན་དུ་ཕྱེ་བས་ཆོས་སྐུའི་རྟེན་དང། སྐུ་གསུང་ཐུགས་གསུམ་དུ་ཕྱེ་བས་ཐུགས་རྟེན་
ཡིན་ཏེ། ནག་པོ་སྤྱོད་པས། ཆོས་ཀྱི་སྐུ་མི་བདག་ཉིད་ཅན། །མཆོག་གི་ཡོན་ཏན་གཟུགས་ཅན་གྱི། །མཆོད་རྟེན་རིན་ཆེན། ཞེས་དང། མདོ་རྩའི་ཊཱི་ཀ་ལས། མཆོད་རྟེན་ནི་ཆོས་ཀྱི་སྐུ་ཡིན་པའི་ཕྱིར་རོ་།ཞེས་དང། ལུང་ཞུ་བའི་འགྲེལ་པ་ལས་
མཆོད་རྟེན་གྱི་གནས་ནི་ཆོས་ཀྱི་སྐུ་སྟེ་དེ་བཞིན་གཤེགས་པའི་ཆོས་ཀྱི་སྐུའི་བདག་ཉིད་དྲན་པ་ཉེ་བར་བཞག་པ་དང། རྫུ་འཕྲུལ་གྱི་རྐང་བ་དང། དབང་པོ་དང། སྟོབས་ལྔ་དང། བྱང་ཆུབ་ཀྱི་ཡན་ལག་དང། མཁྱེན་པ་དང། སྟོབས་དང། ཐུགས་རྗེ་
ཆེན་པོ་ལ་སོགས་པའི་ཡོན་ཏན་རྣམས་ཀྱི་གཟུགས་བརྙན་ཉིད་དུ་བསླབ་པ་ཡིན་པའི་ཕྱིར་རོ། །ཞེས་ཐུགས་ཟག་པ་མེད་པ་ཡེ་ཤེས་ཆོས་ཀྱི་སྐུའི་མཚོན་བྱེད་དུ་གསལ་བར་གསུངས་སོ། །སངས་རྒྱས་སོགས་ཀྱིས་ཆོས་སྐུའི་རྟེན་ཡིན་པས་སྐུའི་རྟེན་དུ་འཇོག་
དགོས་ཚུལ་དང། བློས་བསླང་དེ་གསུམ་དུ་ཕྱེ་བའི་ཐུགས་ཀྱི་རྟེན་དུ་བཤད་པ་རྒྱབ་འགལ་ཁོ་ན་སྟེ། རང་དོན་ཆོས་སྐུ་གཞན་དོན་གཟུགས་སྐུར་བྱས་ཤིང། གཞན་དོན་གཟུགས་སྐུ་བཞུགས་གནས་དང་བཅས་པ་རང་དོན་ཆོས་སྐུར་བྱས་པའི་ཕྱིར་རོ། །དེས་
ན་རྒྱུད་བླ་མ་ལས། རང་དོན་གཞན་དོན་དོན་དམ་སྐུ་དང་ནི། །དེ་ལ་བརྟེན་པ་ཀུན་རྫོབ་སྐུ་ཉིད་དོ། །ཞེས་གསུངས་པ་ལྟར། ཀུན་ན་རྫོབ་པའི་སྐུ་ལོངས་སྤྲུལ་གཉིས་སོགས་གཞན་དོན་ཕུན་ཚོགས་ཉི་མའི་འོད་ཟེར་འཕྲོ་བ་ལ། དེའི་གཞིར་གྱུར་པ་ཉི་མའི་དཀྱིལ་

[005A]༄༅། །འཁོར་ལྟ་བུ་ནི་རང་དོན་ཕུན་ཚོགས་དོན་དམ་ཆོས་ཀྱི་སྐུ་ཡིན་པས་དེ་ཉིད་གཙོ་བོར་གྱུར་པ་ལ་དགོངས་ནས་མདོ་རྒྱུད་རྣམས་སུ་རྟེན་བཞེངས་པའི་ཕན་ཡོན་གསུངས་པའི་སྐབས་སུ་ཤས་ཆེར་མཆོད་རྟེན་ལ་སྦྱར་ནས་གསུངས་སོ། །དེ་
ལྟ་བུའི་མཆོད་རྟེན་གྱི་དབྱེ་བ་ཡང། ཀུན་གཟིགས་ལྔ་བའི་གཟུངས་གཞུག་འཁྲུལ་སྦོང་ལས། རང་བཞིན་ལྷུན་གྲུབ་ཀྱི་མཆོད་རྟེན། བླ་ན་མེད་པའི་མཆོད་རྟེན། བྱིན་གྱིས་བརླབས་པའི་མཆོད་རྟེན། དངོས་གྲུབ་འབྱུང་བའི་མཆོད་རྟེན། ཐེག་པ་སོ་སོའི་
མཆོད་རྟེན་དང་ལྔར་གསུངས་པའི་དང་པོ་ནི། དུས་ཀྱི་འཁོར་ལོའི་རྒྱུད་ལས། དེ་ལྟར་ཅེས་པར་འཇིག་རྟེན་ཁམས་ནི་མཐའ་དག་རྒྱལ་བའི་སྐུ་སྟེ་འཁོར་ལོ་མཆོད་རྟེན་རང་བཞིན་ནོ། །ཞེས་དང། དྲི་མེད་འོད་ལས། ལྷུན་པོ་དང་འཇིག་རྟེན་གྱི་ཁམས་ནི་མཐའ་
ངག་རྒྱལ་བའི་སྐུ་སྟེ་མཆོད་རྟེན་གྱི་དངོས་པོ། ཞེས་སོགས་ཀྱིས་སྣོད་བཅུད་གཉིས་ཀར་སྦྱར་བལ་བརྟེན་པ་ཡིན་ཅིང། འདི་སྐོར་དགོངས་འདུས་སོགས་སྔ་འགྱུར་ལ་ཤིན་ཏུ་མང་ངོ། །གཉིས་པ་ནི། ཐིག་ལེ་དབང་གི་རྒྱུད་ལས། ཤར་དུ་བྱམས་པ་
རྡོ་རྗེ་བརྩེགས། །ལྷོ་རུ་སྙིང་རྗེ་རིན་ཆེན་བརྩེགས། །ནུབ་ཏུ་དགའ་བ་པདྨ་བརྩེགས། །བྱང་དུ་བཏང་སྙོམས་རྒྱ་གྲམ་བརྩེགས་།ཞེས་ཚད་མེད་བཞིས་རིགས་བཞི་གྲུབ་ཚུལ་དང་སྦྱར་ནས་བཤད་པ་ལ་བརྟེན་པའོ། །གསུམ་པ་ནི། འཁོར་ལོ་འབྱུང་བའི་རྒྱུད་
ལས། བྱིན་རླབས་སྐུ་གདུང་ཆ་བརྒྱད་གླིང་བཞིར་སྣང། །ཞེས་སོགས་ཀྱིས་བྱིན་ལྡན་སྙོམས་གཏེར་སོགས་བརྒྱད་གླིང་བཞི་སོ་སོར་བཞུགས་པར་བཤད་པའི་རྗེས་སུ་འབྲང་བར་སྣང་ཡང། ལུང་ཕྲན་ཚེགས་ལས། དེའི་ཚེ་འཛམ་བུའི་གླིང་དུ་སྐུ་གདུང་གི་མཆོད་རྟེན་བརྒྱད་

[005B] བུམ་པའི་མཆོད་རྟེན་དང་དགུ་གསོལ་བའི་མཆོད་རྟེན་དང་བཅུར་གྱུར་ཏོ། །ཞེས་བརྒྱད་ཀ་འཛམ་གླིང་དུ་བཞུགས་པར་གསུངས་ལ། དང་པོ་དེ་ལྟར་ཡིན་ཀྱང་ཕྱིས་སྒྲ་སྒྲོག་པའི་སྐལ་བ་ཀླུས་ཁྱེར་ཏེ་ཆ་བདུན་འཛམ་གླིང་དུ་བཞུགས་པར་ཡང་གསུངས་སོ། །
བཞི་པ་ནི། སྔོན་ཧེ་རུ་ཀས་དྲག་པོ་བཏུལ་པའི་ཚེ། ཡུལ་བརྒྱད་ཀྱི་དུར་ཁྲོད་དུ་ཀྱཻ་རྡོར་ལྷ་མོ་བརྒྱད་ཀྱི་དངོས་གྲུབ་འབྱུང་བའི་མཆོད་རྟེན་བརྒྱད་བྱུང་བར་བདུད་རྩི་ཆེན་པོ་མཆོག་གི་རྒྱུད་བམ་པོ་སོ་བཞི་པ་ལས་བཤད་པ་ལ་བརྟེན་པ་སྟེ། འདི་ལ་ཀུན་མཁྱེན་
འཇམ་དབྱངས་བཞད་པས་འཁྲུལ་སྤོང་གི་སྙིང་པོ་བསྡུས་པར། ཡུལ་བརྒྱད་ཀྱི་དུར་ཁྲོད་དུ་མཆོད་རྟེན་བརྒྱད་ཅེས་གསང་སྔགས་ཀྱི་ཐེག་པ་གཞན་ལ་འབྱུང་ལ། ཡོངས་གྲགས་ལ་སངས་རྒྱས་ཀྱིས་མཛད་པ་ཁྱད་པར་ཅན་རེ་མཛད་པའི་ཚེ་མཆོད་རྟེན་རེ་
བཞེངས་པའི་མཆོད་རྟེན་བརྒྱད་ཅེས་གསུངས་སོ། །རྒྱུད་དེར། དུར་ཁྲོད་ཆེན་བོ་བལ་ཡུལ་ཡིན། །མ་མོ་ཆེན་མོ་བུག་སི། །མཆོད་རྟེན་ཁ་ཤོ་བྱ་རུང་གནས། །ཞེས་སོགས་ཀྱིས་རྣམ་པ་གཞན་དུ་བཤད་བསད་ལྟ་ཡོངས་གྲགས་ཀྱི་ལོ་རྒྱུས་དང་མི་མཐུན་ནོ། །
ལྔ་པ་ནི། འདུལ་བའི་སྡེ་སྣོད་དང་མདོ་མྱང་འདས་སོགས་ལས་ཉན་རང་བྱང་སེམས་སངས་རྒྱས་རྣམས་དང། འཁོར་ལོས་བསྒྱུར་བ་ཚུན་ཆད་ཀྱི་མཆོད་རྟེན་བྱེད་ཚུལ་ཐ་དད་པར་གསུངས་པ་ལ་བརྟེན་པ་སྟེ། དེ་ཡང་མདོ་རྩ་བ་ལས། མཆོད་རྟེན་ནི་རྣམ་པ་
གཉིས་ཏེ། གཙང་ཁང་ཅན་ཉིད་དང། ཀ་བ་ལྟ་བུ་ཉིད་དོ། །དེ་རབ་ཏུ་བྱུང་བ་རྣམས་ལ་འོས་པ་ཉིད་དོ། །གལ་ཏེ་དགེ་བ་ཡིན་ནའོ། །སངས་རྒྱས་རྣམས་ཀྱི་ནི་རྣམ་པ་ཐམས་ཅད་དོ། །རྣམ་པ་ནི་བང་རིམ་བཞི་དང། འདབ་མ་དང། བུམ་པ་དང། །

[006A]༄༅། །བུ་ཤུ་དང། སྲོག་ཤིང་དང། གདུགས་བཅུ་གསུམ་དང་ཆར་ཁེབས་དག་གོ་རང་སངས་རྒྱས་རྣམས་ཀྱི་ནི་ཆར་ཁེབས་མེད་བའོ་།ཉན་ཐོས་རྣམས་ཀྱི་འབྲས་བུའི་ཚད་ཀྱིས་དེའི་གདུགས་གཅིག་ལྷག་པའོ། །སོ་སོ་སྐྱེ་བོ་
རྣམས་ཀྱི་ནི་བྱི་བོའོ། །ཞེས་ཐེག་པ་གསུམ་གྱི་གང་ཟག་ལ་མཆོད་རྟེན་བྱ་ཚུལ་སོ་སོར་གསུངས་པས། ཉན་ཐོས་ཀྱི་མཆོད་རྟེན་ནི་སྟག་ལོས་ཆོས་གོས་བཞི་ལྟ་བ་བྱས་པའི་སྟེང་དུ་ལྷུང་བཟེད་ཁ་སྦུབས་ལ་མཁར་གསིལ་བཙུག་པ་ལྟ་བུ་ཞེས་ཟེར་ཡང། ཉན་
ཐོས་སོ་སྐྱེས་བྱི་བོ་དང། རྒྱུན་ཞུགས་ལ་ཆོས་འཁོར་རམ་འདུལ་བའི་བརྡ་ཆད་ལྟར་གདུགས་གཉིས་ལས་མི་འབྱུང་བས་མཁར་བསིལ་བཙུག་པའི་འདྲ་ཆོས་སྦྱར་དུ་མེད་དོ། འབྲས་བུ་བཞི་ལ་གདུགས་གཉིས་གསུམ་བཞི་ལྔ་བྱེད་པར་ཉིད་ཀྱི་
རྣམ་བཤད་དང་རྒྱ་ཆེར་འགྲེལ་དུ་དྲངས་པའི་ལུང་ལས་གསུངས་ལ། ཕྲན་ཚོགས་དང་མ་མོར་དགྲ་བཅོམ་ལ་གདུགས་བཞི་བྱ་བ་སོགས་སུ་གསུངས་པ་ཁུངས་མི་འདྲ་བས། མདོ་རྩའི་དགོངས་བ་སྔ་མ་གཙོ་བོར་བྱས་པའོ། །བསེ་རུ་ལྟ་བུའི་དགྲ་
བཅོམ་ལ་ཆར་ཁེབས་མེད་ཅིང། སངས་རྒྱས་ཀྱི་དེ་ལ་ཐམས་ཅད་ཚང་བར་ཡོད་དོ། །སློབ་དཔོན་ཀླུ་སྒྲུབ་ཀྱིས་ལྷུང་བཟེད་ཁ་སྦུབས་པ་ལྟ་བུའི་མཆོད་རྟེན། ཁང་བུ་བརྩེགས་པའི་མཆོད་རྟེན། རྒྱལ་མཚན་བསྒྲེང་བ་ལྟ་བུའི་མཆོད་རྟེན་གསུམ་
གསུངས་པ་སྟག་ལོས་ཐེག་ཆེན་ཁོ་ན་ལ་སྦྱར་ཡང། མདོ་རྩའི་གཙང་ཁང་ཅན་དང་འདིའི་ཁང་བུ་བརྩེགས་པ་འདྲ་ཞིང་ཤཱ་རིའི་བུ་ལ་དེ་ལྟ་བུ་བྱས་པར་གླེང་གཞིའི་སྐབས་སུ་འབྱུང་བས་དེ་གསུམ་མཆོད་རྟེན་སྦྱིའི་དབྱེ་བར་བྱས་ན་ལེགས་ཏེ། ད་ལྟ་

[006B]རྣམ་བ་ཟུར་བྮིའམ་བརྒྱད་འདུག་པར་ཡོངས་གྲགས་གནྡོ་ལའི་བཀོད་པ་ཞེས་ཟེར་བ་དང། དེ་མཐུན་རྒྱ་ནག་ཕྱོགས་སུ་མཆོད་རྟེན་ཞེས་ཟེར་ཡང། བོད་ལ་གྲགས་ཚོད་འདི་དང་ཕྱོགས་ཙམ་ཡང་མི་
མཐུན་པའི་ཁང་པ་ཐོག་མང་དུ་བརྩེགས་པ་ཞིག་ཡོད་པ་འདི་རྣམས་ཀྱང་དེ་གསུམ་གྱི་གྲངས་ཡིན་པར་སྐྱབས་མགོན་རྡོ་རྗེ་འཆང་ཆེན་པོས་གསུངས་སོ། །མདོ་མྱང་འདས་ལས་སངས་རྒྱས་ལ་བང་རིམ་བཅུ་གསུམ་འཕད་ལོ་དང་བཅས་པ། རང་སངས་རྒྱས་
ལ་བང་རིམ་བཅུ་གཉིས་སོགས་སུ་གསུངས་ལ། ཀྲི་ཡས་མུཉྩར། བཅུ་གསུམ་ནི་རྫོགས་པའི་སངས་རྒྱས་དང་རྡོ་རྗེ་འཛིན་པ་རྣམས་ཀྱིའོ། །དགུ་དང་བདུན་ནི་ཉན་ཐོས་དང་རང་སངས་རྒྱས་ཀྱིའོ་།ཞེས་སྔ་མ་རྣམས་དང་མི་འདྲ་བར་བཤད་དོ། །དེ་དག་
ལས་སངས་རྒྱས་ཀྱི་མཆོད་རྟེན་ལ་ནང་གསེས་ཀྱི་དབྱེ་བ་མང་ཡང་གཙོ་བོ་མཆོད་རྟེན་བརྒྱད་དུ་འདུ་ལ། དེའི་ཐོག་མ་སྐུ་བལྟམས་པའི་ཚེ་གཏེར་ལྔ་བརྒྱ་སོགས་བཀྲ་ཤིས་པའི་སྒོ་མང་དུ་ཕྱེ་བས་བཀྲ་ཤིས་སྒོ་མང་ནས་འདྲེན་པར་བཞེད་པ་མང་ཡང་རང་ལུགས་
བལྟམས་མཐག་ཕྱོགས་སོ་སོར་གོམ་བ་བདུན་བདུན་པོར་བ་ལས་པདྨ་སྐྱེས་བ་དང། པདྨ་འདམ་ལས་སྐྱེས་ཀྱང་འདམ་གྱིས་མགོས་བས་འཁོར་བར་སྐྱེས་ཀྱང་སྐྱོན་གྱིས་མ་གོས་པའི་མཚོན་བྱེད་པདྨ་སྤུངས་པ་དང་པོ་དང། གཉིས་པ་སྐུ་བཞི་མངོན་པར་བྱང་
ཆུབ་པའི་མཆོད་རྟེན། གསུམ་བ་ཆོས་འཁོར་བསྐོར་བའི་ཚེ་བདེན་བཞི་རྣམ་ཐར་བརྒྱད་སོགས་མཚོན་བྱེད་སྒོ་བཅུ་དྲུག་ནས་བརྒྱ་རྩ་བརྒྱད་སོགས་ཡོད་པ་བཀྲ་ཤིས་སྒོ་མང། བཞི་བ་མུ་སྟེགས་སྟོན་པ་དྲུག་སོགས་བཏུལ་ཏེ་གཞན་ལས་ཁྱད་པར་དུ་འཕགས་

[007A]༄༅། །པས་གློ་འབུར་ཅན་གྱི་ཆོ་འཕྲུལ་མཆོད་རྟེན། ལྔ་པ་གཞན་དོན་དུ་འབྱོན་པ་མཚོན་བྱེད་ཐེམ་སྐས་ཅན་གྱི་ལྷ་བབས་མཆོད་རྟེན། དྲུག་པ་དགེ་འདུན་གྱི་དབྱེན་བཟླུམས་པའི་ཚེ་དེའི་རྒྱུ་དུག་གསུམ་ལྟ་བ་དང་བཞི་བཅད་དེ་
རྣམ་ཐར་བརྒྱད་ལ་གནས་པ་མཚོན་ཕྱེད་བང་རིམ་གྱི་གྲུ་བཞི་བཅད་དེ་ཟུར་བརྒྱད་དུ་ཡོད་པར་དབྱེན་བཟླུམས་མཆོད་རྟེན། བདུན་པ་སྐུ་ཚེ་ཟླ་བ་གསུམ་དུ་བྱིན་གྱིས་བརླབས་པའི་ཚེ་བང་རིམ་ཟླུམ་པོ་གསུམ་པ་འཆི་བདག་ལས་རྣམ་པར་རྒྱལ་བའི་མཆོད་རྟེན་
བརྒྱད་པ་འཁོར་བའི་སྦྲོས་བ་དང་བྲལ་བ་མཚོན་བྱེད་བང་རིམ་མེད་པའི་མྱང་འདས་མཆོད་རྟེན་རྣམས་སོ། །དབྱེ་བ་འདི་རྣམས་དགེ་བའི་རྩ་བ་ཡོངས་སུ་འཛིན་པའི་མདོ་འོག་ཏུ་འབྱུང་བ་དང། ལི་ཡུལ་ལུང་བསྟན་པ། ཀླུ་སྒྲུབ་ཀྱིས་མཆོད་རྟེན་བརྒྱད་ལ་བསྟོད་
པ༑ དྲི་མེད་འགྲེལ་པ་རྣམས་སུ་འབྱུང་ལ། འོན་ཀྱང་དྲི་མེད་བགྲེལ་པར་སྐུ་གདུང་ཆ་བརྒྱད་དུ་བགོས་པའི་མཆོད་རྟེན་བརྒྱད་ཟས་གཙང་དང་གསལ་རྒྱལ་སོགས་ཀྱིས་སྦྱིན་བདག་བྱས་ནས་བཞེངས་པར་བཤད་པ་ཁས་བླངས་མི་རུང་སྟེ། དུས་ཚོད་མི་འགྲིག་
པས་དེ་ནི་སྦྱིར་བཏང་གི་ཤཱྐ་ཐུབ་མཆོད་རྟེན་བརྒྱད་དང། སྐུ་གདུང་གི་མཆོད་རྟེན་བརྒྱད་འདྲེས་པའི་ཡིག་སྐྱོན་ཞིག་བྱུང་བར་མངོན། དེ་ལྟར་སངས་རྒྱས་ཞལ་བཞུགས་དུས་མཛད་པ་ཁྱད་བར་ཅན་རེ་བསྟན་པའི་སར་དད་ལྡན་རྣམས་ཀྱིས་དེ་རྗེས་སུ་དྲན་
པའི་མཚོན་བྱེད་མཆོད་རྟེན་རེ་བཞེངས་ཏེ་དུས་སྟོན་བཙུགས། མྱ་ངན་ལས་འདས་པའི་རྗེས་སུ་ཡང་སོ་སོའི་གདུང་སྐལ་ལ་མཆོད་རྟེན་དཔག་ཏུ་མེད་པ་བཞེངས་ཏེ་བསོང་ནམས་ཟད་མི་ཤེས་པའི་གཏེར་གྱི་སྒོ་བརྒྱ་ཕྱེ། དེ་རྗེས་རྒྱལ་བ་ཉིད་ཀྱིས་ལུང་

[007B]བ་བཞེངས་ཏེ་ས་སྟེང་མཛེས་པར་བྱས། མགོན་པོ་ཀླུ་སྒྲུབ་ཀྱིས་ཀྱང་རྡོ་རྗེ་གདན་དུ་མཆོད་རྟེན་དུ་མ་བཞེངས་པ་སོགས་རྒྱ་གར་ན་དར་ཤོས་ཤིན་ཏུ་ཆེ་ལ། བོད་གངས་ཅན་འདིར་ཡང་ཆོས་རྒྱལ་ཀྱི་
དུས་བསམ་ཡས་དང་ལྷ་སར་མཆོད་རྟེན་འགའ་ཞིག་བཞེངས། ཕྱིས་སུ་ཆོས་རྒྱལ་ཀུན་བཟང་པས་རྒྱལ་རྩེར་མཆོད་རྟེན་ཆེན་མོ་དང། ཇོ་ནང་བས་རྟག་བརྟན་དུ་སྐུ་འབུམ་ཆེན་མོ། ཐོན་མིའི་གདུང་རབས་བཅུ་གསུམ་པ་རྒྱལ་ཆེན་གླིང་པའི་ཞལ་ངོ་
ཡར་རྒྱབ་དབོན་པོ་བསོད་ནམས་རྣམ་རྒྱལ་དང་ལྷ་རྗེ་བསོད་ནམས་རྒྱ་མཚོ་གཉིས་ཀྱིས་བྱམས་བ་གླིང་དུ་མཆོད་རྟེན་ཁྱད་དུ་འཕགས་པ་བཞེངས་པ་རྣམས་ཡུལ་དུས་གཉིས་ཀ་བཟང་ཞིང་ཁོང་རྣམས་སྡེ་འབངས་དང་ཆོས་སྲིད་ཀྱི་འབྱོར་པ་ཤིན་ཏུ་ཆེ་
བས་དེའི་ལག་རྗེས་ལྟ་བུ་ག་ལ་ཡོང། འོན་ཀྱང་རང་འབྱོར་དང་བསྟན་པའི་རྟེན་བཞེངས་བྱས་ཚུལ་གྱི་ལོ་རྒྱུས་ཅུང་ཟད་བརྗོད་ན། བདག་རང་ལོ་བདུན་པའི་སྟེང་དུ་གདན་ས་འདིར་འོངས། སྐྱབས་མགོན་ཐམས་ཅད་གཟིགས་པ་ཆེན་པོ་རྗེ་བཙུན་དཀོན་
མཆོག་འཇིགས་མེད་དབང་པོའི་ཞབས་དྲུང་ནས་བསྟན་པའི་སྒོར་བཙུད་ཅིང་དེ་ནས་བཟུང་སྟེ་ཆོས་ཀྱི་བཀའ་དྲིན་བསམ་གྱིས་མི་ཁྱབ་པར་མནོས། དེ་སྐབས་སྐྱབས་མགོན་མཆོག་ནས་རྗེས་ཚང་སྨྱུང་གནས་པར་དགོན་འདི་ནང་དུ་མཆོད་རྟེན་ཆེན་
པོ་ཞིག་བྱུང་ན་ལེགས་འདུག་པས་ཁྱོད་ཀྱིས་ཨེ་ཐུབ་ཅེས་གསུང་ཚུལ་ཁོང་གི་ངག་ནས་ཡང་ཡང་ཐོས་པས། བླ་མའི་བཀའ་དྲིན་བསབ་བྱེད་འདི་འདྲ་རེ་བྱེད་རྒྱུ་བྱུང་ན་སྙམ་པའི་འདུན་པ་ཡང་ཡང་སྐྱེས། རང་ལོ་བཅུ་བདུན་པ་ལ་དབུས་སུ་སོང་སྟེ་

[008A]༄༅། །སྒོ་མང་ཆོས་གྲྭ་ལོ་བརྒྱད་འགྲིམ་པའི་རིང་སློབ་གཉེར་ཁོ་ནའི་འདུན་པར་གཅིག་དྲིལ་གྱིས་གཞན་མའི་བྱ་བྱེད་ཐམས་ཅད་རྒྱད་བསྐྱར་བྱས་ཏེ་ལོ་ཉེར་ལྔའི་ཐོག་སྦྲུལ་བའི་དམ་བཅའ་མ་ཡིན་པར་གྲྭ་སྐོར་ཚུལ་བཞིན་
བགྱིས། དེའི་ཚེ་རྗེ་བཙུན་ཡེ་ཤེས་རྒྱལ་མཚན་དཔལ་བཟང་པོས་བོང་བ་གསེར་གཟིགས་ཀྱི་ཚུལ་དུ་སྙན་བརྒྱུད་མན་ངག་གང་དགོས་སྩོལ་བའི་ཞལ་བཞེས་སོགས་བཀའ་དྲིན་ཤིན་ཏུ་ཆེ་བར་ཡོད་པ་ལོ་ཤས་སྡོད་འདུན་ཡོད་ཀྱང། སྐྱབས་མགོན་
རྡོ་རྗེ་འཆང་དབུས་ཕེབས་ཕྱི་མའི་སྐབས་ཡིན་པས་དགོངས་པ་མ་ཁྲོལ་བར་རང་ཡུལ་ལྡོག་དགོས་བྱུང། ཐོས་དོན་ཉམས་ལེན་ཞིག་ཨེ་ཡོང་གི་རེ་བས་ལོ་ཤས་འབད་ཁུལ་བྱས་ཀྱང་དགེ་སྦྱོར་རེའི་མགོ་བརྩམས་པན་འདུ་ཕུང་མི་བདེ་བ་ཁོ་ན་གཅིག་རྗེས་
གཅིག་ནོན་ལྟ་བུར་བྱུང་སྟེ་དེ་ཀའི་བསམ་སྦྱོར་ཐམས་ཅད་ཐན་པའི་དུས་ཀྱི་སྤྲིན་བཞིན་དངོས་མེད་དུ་གྱུར། རང་ལོ་ཉེར་དགུ་པ་ལ་སྐྱབས་མགོན་མཆོག་ནས་མཁན་ཆེན་ངག་དབང་གྲགས་པའི་གདན་ས་ད་ཚད་དགོན་པའི་འཛིན་སྐྱོང་བྱེད་དགོས་ཀྱི་བཀའ་
ནན་ཕེབས་ཏེ་དེར་ཕྱིན། ད་གཟོད་དགེ་སྦྱོར་རྣམ་དག་ཅིག་མི་འོང་བར་འགྲོ་འདུག་སོགས་བྱེད་དགོས་པ་ལ་གཞན་དོན་དུ་མིང་བཏགས་ནས་དཀོར་ཟས་སྡུག་བསོག་བྱས་ཀྱང་མཐར་ཆུད་ཟོས་ལས་མེད་པས་རང་གཞན་གཉིས་ཀ་བསླུ་བར་འདུག། དེས་ན་
དཀོན་མཆོག་གི་ཞིང་སར་འགྲོ་ངེས་དང་ལྷག་པར་སྔོན་དུས་ཀྱི་ཀུན་སློང་བཞིན་རྟེན་བཞེངས་ཤིག་ཨེ་ཐུབ་སྙམ་པ་ཤར། འོན་ཀྱང་རང་ལོ་སུམ་ཅུར་སླེབ་པ་ལྕགས་ཕག་ལོའི་དགུན་ཐོག་སྐྱབས་མགོན་རྡོ་རྗེ་འཆང་དག་པའི་ཞིང་དུ་དགོངས་པ་གཏད་པར་
[008B]ཀྱི་ཁུར་རང་དབང་མེད་པར་ཐོག་ཏུ་ལྷུང་བས། འཆད་ཉན་བསྒྲིག་ལམ་གཏོང་སྒོ་སོགས་ཀྱི་སེམས་ཁུར་ལ་བརྟེན་ནས་རྟེན་བཞེངས་སོགས་ཡིད་ཀྱིས་བོར། ལྷག་པར་རང་ལོ་སོ་ལྔ་ནས་རྐྱེན་འགའ་
ཞིག་ལ་བརྟེན་དགོན་ལུང་བྱམས་པ་གླིང་གི་ཁྲི་ཡང་འཛིན་དགོས་བྱུང་སྟེ་ལོ་གསུམ་གྱི་རིང་གདན་ས་གཉིས་ཀ་ཟུང་འབྲེལ་དུ་བསྐྱངས། སོ་བདུན་པ་ལ་སྐྱབས་མགོན་མཆོག་གི་སྤྲུལ་པའི་སྐུ་རིན་པོ་ཆེ་བློ་བཟང་ཐུབ་བསྟན་འཇིགས་མེད་རྒྱ་མཚོ་གདན་
སར་བཀོད། ཕྱོགས་མཐའ་ཆོད་པ་དཀའ་ཡང་དགོན་པའི་ནང་འདིའི་གྲ་འཚོགས་འཆད་ཉན་བསྒྲིག་ལམ་སོགས་ཟུར་ཅུང་ཟད་ཀྱང་མ་ཉམས་པར་ཕྱག་ཏུ་སྤྲོད་རྒྱུ་བྱུང་བའི་དགའ་སྤྲོའི་ཐོག་ནས་ཁྲིའི་དགོངས་བ་ཞུས། ཁྲིའི་སྐབས་དེར་ཡང་རིགས་
གྲྭ་སྔ་ཕྱི་ཀུན་ལ་སྲང་ཁྲིར་ཉེ་བའི་ཚོད་སོང་ཡང་དེའི་ཞར་ལ་འཆམ་ཆེན་སྐབས་བཀྲམ་རྒྱུའི་ཆོས་རྒྱལ་གྱི་གོས་ཐང་ཆེན་མོ། བླ་མ་ཁྲི་པས་བསྟེན་རྒྱུར་གནས་ཆུང་གི་གསེར་སྐུ་བྱམས་མདུན་དུ་དངུལ་གྱི་མཎྜལ་ཚོམ་བུ་བདུན་མ་དངུལ་སྲང་ལྔ་བརྒྱ་
ལས་གྲུབ་པ་རང་མིང་སྤེལ་བའི་སྨོན་ཚིག་འབུར་དོད་ཅན། སྲང་ཉིས་བརྒྱ་སྐོར་གྱི་ཀ་འཕན་གསེར་མགོ་མ་བཞི། ཀ་བར་དགུ་ཁེབས་པའི་གོས་ཀྱི་བླ་བྲེ་རྣམས་དང། སྔ་སོར་དབུས་ནས་འོངས་སྐབས་གསེར་གྱི་རྒྱལ་མཚན་ཆ་སོགས་གང་དགོས་ཀྱི་
འཇོག་པ་ཕྲན་ཚོགས་ལན་མང་ཙམ་བྱས་རུང། ད་དུང་ཡིད་ཚིམ་བ་ཞིག་མ་བྱུང་བར་ད་ནི་བདག་ཅག་རྣམས་ཀྱི་མེ་ཏོག་ཕོག་པའི་ལྷ་སྐལ་ལྟ་བུ་སྐྱབས་མགོན་རྡོ་རྗེ་འཆང་སྐུ་འཕྲེང་རིམ་བྱོན་ཡིན་པས་འཁྲུངས་རབས་ལྷ་ཁང་ཞིག་བྱས་སྙམ་ཡང། འདི་ནས་

[009A]༄༅། །བཟོ་བོ་སོགས་མི་འགྲིག་སྟབས་བསྟན་པའི་སྦྱིན་བདག་ཆེན་པོ་ཐོ་ཡོན་རབ་རྒྱས་ལ་སྐུ་བརྙན་བཞེངས་རྒྱུའི་སྦྱིན་བདག་བསྐུལ། འདི་ནས་དགེ་རྩ་མཐའ་དག་ཆུད་མི་ཟ་བའི་ཕྱིར་སྨོན་ལམ་གྱི་དུས་མཆོད་གཏོང་རྒྱུའི་
གྲྭ་བསྒྲིགས་ཏེ། རང་ལོ་བཞི་བཅུ་པ་ལྕགས་བྱའི་ལོ་སྲང་བདུན་སྟོང་བརྒལ་བའི་ཟོང་གིས་ཆོ་འཕྲུལ་དུས་མཆོད་ཉིན་ལྟར་གྱི་ཕོག་སོགས་ལྷ་མཆོད་མི་མཆོད་རྒྱ་ཆེར་བྱས། དེའི་སྟེང་དུ་སྲང་ཉིས་སྟོང་ལྷག་ལས་བསྒྲུབས་པའི་འཁྲུངས་རབས་ཀྱི་སྐུ་ཡང་ཆ་
ཚང་པར་འབྱོར་པ་ལ་གཟུངས་གཞུག། མཆོད་ཁྲི། ཀ་འཕན། བླ་བྲེ། མཆོད་ཏིང་སོགས་གང་དགོས་ཐམས་ཅད་གསར་དུ་བསྒྲིགས་ཏེ་འཁྲུངས་རབས་ལྷ་ཁང་བྱས། དང་པོར་རྟེན་བཞག་དེ་ཀས་འཐུས་པ་དང། རྒྱུ་ནོར་གང་ཡོད་ལམ་གྱི་གོངས་
སུ་འགྲོ་བ་བྱེད་རྩིས་ཡིན་ཀྱང། དཀོན་མཆོག་གི་ཐུགས་རྗེས་མཐུན་རྐྱེན་འཛོམས་ཆེ་བ་ལྟ་བུས་ད་དུང་དད་རྫས་ཀྱི་དངོས་པོ་ལྷག་ལུས་དགའ་རབ་འདུག་པ་དང། མཚམས་དེར་གཡེང་བའི་འཕྲོ་བཙན་ཆོད་བྱེད་རྒྱུ་ཡང་རྐྱེན་དུ་མ་ཞིག་གིས་གྲ་མི་
འགྲིག་པར་འདུག་ལ། ཆུང་དུའི་དུས་ནས་རང་གིས་ཡང་ཡང་ཡིད་ལ་བླངས་པའི་དམ་བཅའ་ལྟ་བུ་ཡིན་སྟབས། མཆོད་རྟེན་མཐོང་གྲོལ་ཆེན་མོ་འདི་ཉིད་བཞེངས་པའི་སྦྱོར་བ་བརྩམས། ཆོས་འཁོར་དང་སྒོ་ཁྱིམ་སོགས་བཞེངས་རྒྱུར་འདི་ནས་སྲང་
སྟོང་ཕྲག་ལྷག་ཙམ་དང། སྦྱིན་བདག་སྐུལ་བྱེད་སྣམ་ཕྲུག་བྱིན་རྟེན་སོགས་ཕོན་མི་ཆུང་བ་བཅས་མི་སྣ་མཚོ་བདུན་དུ་མངགས། རང་ལོ་ཞེ་གཅིག་ལ་སླེབ་པ་རྔ་ཆེན་ཞེས་པ་ཆུ་ཕོ་ཁྱིའི་ལོས་ག་ཟླ་བའི་ཡར་ཚེས་བཟང་པོར་ལས་མགོ་བཙུགས་ཏེ་ལོ་

[009B]དགུ་བཅུ་སྐོར་དང། མང་སྐབས་བརྒྱ་དང་བཞི་བཅུ་སྐོར་གྱིས་བར་མ་ཆད་པར་བྱས་པ་ཐམས་ཅད་ཀྱིས་གཡོ་ཟོལ་མེད་པར་ཧུར་སྐྱེད་འབད་པ་དང་བླང་གིས་ལས་འགྲོ་ཆེ་ཞིང། དེའི་རིང་མི་
གཅིག་ལ་ཡང་ན་ཚ་སོགས་ཀྱིས་ལས་ཀ་འཆག་དགོས་པ་ཞིག་མ་བྱུང་བ་དཀོན་མཆོག་གི་ཐུགས་རྗེར་སྣང། དངུལ་འདི་ནས་ཁྱེར་བའི་སྟེང་དུ་སུ་ཉིད་ཀྱི་གྲྭ་རྒྱུན་བགྲེས་གཞོན་ཐམས་ཅད་ནས་ལྷག་བསམ་དག་པས་ཞལ་འདེབས་གང་ལེགས་བྱས་པས་གཞི་གཟུང་
ནེས་མན། ཨུ་ཅུ་མུ་ཆིན། ཨ་བ་ག། ཧ་ལ་ཧ་སོགས་ནས་ཀྱང་གྲོགས་ལྡན་བྱེད་མཁན་ཁ་ཤས་བྱུང་བ་བཅས་ཀྱི་སྟེང་ནས་ཆོས་འཁོར་ཟ་ར་ཚག་ཉི་ཟླ་ཏོག་བཅས་ཀྱི་དཔངས་གཞུ་འདོམ་ལྔ་ལྷག་པ་དང། སྒོ་ཁྱིམ་ཐོག་ཚད་ལྷག་པ། སྐུ་བརྙན་མི་ཚད་
ལོང་མ་ལོང་དུམ་དང། དབུ་རྒྱན་ཆེ་ཆུང་ཁ་ཤས་གནྗིར་དང་མཐའ་འཁོར་དུ་འཇོག་རྒྱུའི་རྣམ་བཅུ་དབང་ལྡན་ཆ་དུ་མ། འཁོར་ལོ་དང་རི་རྭགས་ཕོ་མོ་སོགས་ཕལ་ཆེར་ཆ་ཚང་པར་གྲུབ་སྟེ་ལམ་སྐབས་སོགས་སུ་འགལ་རྐྱེན་གྱི་རིགས་ཅུང་ཟད་ཀྱང་
མེད་པར་ནམ་དགོས་པའི་དུས་ཐོག་ཏུ་འབྱོར། རྒྱ་བོད་ཀྱི་ཡུལ་ཐ་དད་ནས་བཟོས་ཀྱང་སླར་བསྒྲིགས་པའི་ཚེ་མི་གཅིག་གིས་ཐིག་བཏབ་པ་བཞིན་ཆད་ལྷག་དང་ཆེ་ཆུང་འཛོལ་སྐྱོན་མེད་པར་འགྲིགས་པ་བསྐྱབས་མགོན་ཐུགས་རྗེ་ཅན་གྱི་བྱིན་བརླབ་ཏུ་ངེས་པ་
རྙེད༑ དེ་ལྟར་རྒྱན་གནས་གདན་དྲངས་པ་རྣམས་ཀྱི་རྒྱུ་སོང་དང། འདི་ནས་བཟོ་བོའི་ཡོན་གྱི་ནང་དུ་སོང་བ། གསེར་ཚོན་དང་འཁོར་ཤོག་སོགས་ཀྱི་རིན། དངུལ་གྱི་མཆོད་ཆ་གསང་བཟོས་སོགས་ཀུན་བསྔོམས་བར་དངུལ་རྒྱང་སྲང་སྟོང་ཕྲག་གསུམ་

[010A]༄༅། །དང་ཉིས་བརྒྱ་སྐོར། གཞན་མ་ལྷ་བྲིས་པ། འབག་བཟོ་གསེར་མགར། ལྕགས་མགར། ལྕགས་སྐུད་སླ་མཁན། གོས་བཟོ་བ། རྡོ་རྩིག་པ། གྱང་རྡུང། རྡོ་འཁུར། གྱོ་བཟོ། གྲས་རྡོ་བཟོ་མི་ཤིང་
བཟོ་སོགས་ཀྱི་དབོན་གཡོག་ཐམས་ཅད་ལ་རྒྱུན་གྱི་ལྟོ་ཆས། གླ་ཕོག་གང་གཟབ། འཛུག་སྒང་གྲོལ་གསུམ་གྱི་སྟོན་མོ། གོ་བབས་དང་བསྟུན་བའི་སྟེར་སྦྱིན་སོགས་གང་ཐད་ནས་ཁྲལ་ཆོས་ལྟ་བུ་མ་ཡིན་པར། རྒྱུ་སོང་གི་འབྲས་བུ་ལ་བསམ་
སྟེ་ཡིད་ཚིམ་ངེས་བྱས་པས། ལོ་སྔ་ཕྱིར་རྟ་ནོར་གོས་ཕྲུག། ཟམ་རས། ཁ་བཏགས། གྱོན་པ། དོང་ཙེ། ཇ་མར་ནས་རྩམ་ཕྱེ་འབྲས་སོགས་གང་སོང་ཐོ་རགས་རིམ་ཙམ་འདུག་པ་དང། སྟེང་འོག་གི་ལྷ་ཁང་ཀུན་ཏུ་མཆོད་ཆ་ཡོངས་རྫོགས་
གསར་བསྒྲིགས། ཀ་བར་བཞི་བཅུ་སྐོར་ཕལ་ཆེར་ཁེབས་པའི་གོས་ཀྱི་བླ་བྲེ་ནང་ཤ་དང་བཅས་བ། འཁོར་ལོ་དང་གཟུངས་གཞུགས་གི་སྐོར། རྒྱ་ནག་ཏུ་འགྲོ་ཆས་དང་སྦྱིན་བདག་ཀུན་ལ་མཚམས་རྟེན་མེ་མདའ་སུམ་ཅུ་སྐོར་སོགས་ལྕགས་
ཁལ་བརྒྱ་ལྷག། གོ་སའི་ཁང་པ་ཁ་ཤས་དང་ཤིང་ཆ་སོགས་ཀྱི་རིན། འཕྲལ་གྱི་ཆ་རྐྱེན་གང་དགོས་རྣམས་སུ་སོང་བ་ལམ་ཙམ་བསྔོམས་པར། རི་གོང་དངུལ་སྲང་སྟོང་ཕྲག་ལྔ་དང་བདུན་ཅུའི་སྐོར་ཐོབ། ཤིང་བྱི་ཟླ་བ་དགུ་བའི་ནང་དུ་ལས་
མཇུག་གྲུབ་སྟེ། ལྷ་བབས་ཀྱི་དུས་ཆེན་ལ་རང་ཉིད་དང་རྡོ་རྗེ་སློབ་དཔོན་འགའ་བཅས་ཀྱིས་རབ་གནས་མདོར་བསྡུས་ཙམ་བྱས། ཤིང་གླང་ཟླ་བ་དང་པོ་ཆོ་འཕྲུལ་གྱི་དུས་ཆེན་དང་བསྟུན་ཏེ་སྐྱབས་མགོན་ཐམས་ཅད་གཟིགས་པ་ཆེན་པོའི་

[010B]མཆོའི་ཞལ་སྔ་ནས་ཀྱིས་དབུ་མཛད། ཁྲི་ཆེན་དཔལ་ལྡན་གྲགས་པའི་སྤྲུལ་པའི་སྐུ། སྡེ་ཁྲི་སྤྲུལ་པའི་སྐུ། སྒོ་མང་མཁན་ཟུར་བློ་བཟང་ཆོས་དར། སྒོ་མང་མཁན་པོ་སངས་རྒྱས་རྡོ་རྗེའི་སྤྲུལ་
སྐུ་སོགས་ཆོག་གྲྭ་པ་དང་བཅས་པས་ཉིན་གཉིས་ཀྱི་རིང་བཀྲ་ཤིས་སྙེ་མའི་སྟེང་ནས་སྤྱན་དབྱེའི་ཆོ་ག་རྒྱས་བར་མཛད་དེ་བྱིན་རླབས་ཀྱི་གཏེར་ཆེན་པོར་བསྒྲུབས། གོང་ས་རིན་པོ་ཆེར་དངོས་འབུལ་སྤུས་གཙང་དང། བླ་མ་རྣམས་ལ་ཚན་གྲངས། གཞན་ཐམས་
ཅད་ལ་འགྱེད་སོགས་འཚེམ་མེད་དུ་བྱས། ཚོགས་བ་སུམ་སྟོང་དུ་ཉེར་བར་ཇ་བར་ཁག་རེ་དང་བསོད་བཏགས་རེ་ཕུལ་ཞིང་བསྟན་འབར་མ་སོགས་གསུང་ནས་མེ་ཏོག་གི་ཆར་ཕབ། རབ་གནས་སྐོར་གྱི་འགྲོ་སྒོ་བསྡོམས་པར་སྲང་སྟོང་དང་བརྒྱད་བརྒྱ་ཉི་ཤུའི་
རྩིས་སོང་བ་བཅས། སྔ་ཕྱི་ཐམས་ཅད་ཁྱོན་དྲི་ལན་དངུལ་སྲང་ཁྲི་ཕྲག་གཅིག་དང་དགུ་བཅུའི་སྐོར་སོང། སྤྱིར་ཁམས་སོག་གི་མིས་རང་བཞིན་གྱིས་རྩིས་ཞིབ་ཆ་མི་འོང་འདུག་པས། གསེར་ཁང་ཆེན་མོའི་བྱམས་ཆེན་ཐོག་ཚད་བཞི་བ་གཙུག་ལག་
ཁང་འགྲན་ཟླ་མེད་པ་དང་བཅས་པ། བཟོ་བོ་ཡང་དབུས་ནས་བླངས་པས་གླ་ཕོག་ཐམས་ཅད་གང་འདོད་ལྟ་བུར་བྱས་སྟབས་འགྲོ་སྒོ་བསམ་གྱིས་མི་ཁྱབ་ཀྱང། ཐོ་ནང་དུ་སུམ་ཁྲི་ལྔ་སྟོང་གི་ཚོད་ལས་མ་ཐེབས་འདུག་ཅིང། ལྷ་སའི་དཀྱིལ་འཁོར་རྟིང་
གི་བྱམས་སྐུ་ཐོག་ཚད་གཉིས་པ་དེར་གཙང་ཁང་སོགས་ཟུར་དུ་བཟོ་མི་དགོས་བའི་སྐུ་རྐྱང་ལ་ཡང་སུམ་ཁྲི་སུམ་སྟོང་ཙམ་སོང་ཚུལ་དཀར་ཆག་ཏུ་འདུག་པ་ལྟར་ན་བོད་པའི་ཞིབ་རྩིས་དེ་འདྲ་བྱས་ཚེ་གསེར་ཁང་ལྟ་བུར་སྲང་འབུམ་ཕྲག་བརྒལ་བ་འགྲོ་ཞིང་

[011A]༄༅། །རྟེན་བཞེངས་འདི་ལ་ཡང་དེ་ཆ་ལྔར་བྱས་པའི་གཅིག་ཙམ་མ་མཐའ་འགྲོ་བའི་ཚོད་དུ་སྣང་མོད་ཀྱང། མཐོ་འཛིན་བྱས་པ་དགོས་བ་མི་འདུག་པས་གནས་སྐབས་ཐོ་ནང་དུ་གང་ཐེབས་ཕྱོགས་བསྒྲིགས་བྱས་པ་ཡིན་ནོ།།
དེ་ཡང་བྱང་ཆུབ་ཀྱི་སེམས་རྣམ་བ་གཉིས་ཀྱི་རྩིས་ཟིན་པ་སོགས་བདག་ལྟ་བུ་ལ་དཀའ་མོད་ཀྱང། བསམ་པའི་ཁྱད་པར་སྤྱིར་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་དར་ཞིང་རྒྱས་པ་དང། ཁྱད་པར་བསྟན་པ་བྱང་ནས་བྱང་དུ་དར་བར་ལུང་
བསྟན་པ་ཆོས་སྡེ་འདི་ཉིད་ཡིན་པར་ཀློང་རྡོལ་བླ་མ་རིན་པོ་ཆེ་སོགས་ཚད་མའི་སྐྱེས་བུ་དུ་མས་གསུངས་བས། དགོན་སྡེ་འདིར་མདོ་སྔགས་བཤད་སྒྲུབ་ཀྱི་བསྟན་པ་དར་ཞིང་རྒྱས་པ་དང། རང་ཉིད་ཀྱང་ཚེ་རབས་ཀུན་ཏུ་བསྟན་བའི་སྙིང་པོ་
མཆོག་ལ་ཐོས་བསམ་སྒོམ་པས་ཚུལ་བཞིན་དུ་འཇུག་ཅིང། ཁྱད་པར་རང་ཉིད་ཀྱིས་ཐོག་དྲངས་རང་ལ་འབྲེལ་ཐོགས་ཀྱི་འགྲོ་བ་མི་དང་མི་མིན་ཐམས་ཅད་མ་འོངས་པ་ན་རྗེ་བཙུན་བྱམས་པ་མགོན་པོའི་འཁོར་གྱི་ཐོག་མར་གྱུར་ཏེ་ཡང་དག་པའི་ལམ་
གྱིས་བྩ་ནས་ཟིན་པའི་ཕྱིར་དུ་དམིགས་ཏེ་བཞེངས་པར་བླ་མ་ཡི་དམ་ཆོས་སྲུང་རྣམས་ཀྱང་ཐུགས་བརྩེ་བས་ཉེ་བར་དགོངས་ཏེ་རྗེས་སུ་བཟུང་བའི་འབྲས་རྟགས་སུ་བྱ་བའི་ཐོག་མཐའ་བར་གསུམ་ཐམས་ཅད་ལ་འགལ་རྐྱེན་གྱི་ཆ་ཕྲ་མོ་ཙམ་
ཡང་མེད་པར། ཡིད་ཀྱིས་སྨོན་པ་བཞིན་དུ་འགྲོ་བ་མ་ལུས་པའི་བསོད་ནམས་ཀྱི་ཞིང་ས་དམ་པར་ལྷུན་གྱིས་གྲུབ་སྟེ། རྒྱལ་བོ་ཁྲི་སྲོང་ལྡེ་བཙན་གྱིས། །ཟིང་མོར་བསགས་པ་ལས་ནི་ནོར་འབྱུང་ཞིང། །ཉིན་མཚན་བསམ་པ་ལས་ནི་བློ་

[011B] །ཡ་རབས་མཛངས་པ་ལས་ནི་ཕྱག་རིས་འབྱུང་།རྒྱལ་པོ་ཁྲི་སོང་ལྡེ་བཙན་ང་རེ་དགའ། །ཞེས་སོགས་དང། ང་ཡི་དབུ་རྩེ་རིགས་གསུམ་འདི། །རིན་ཆེན་སྣ་ལས་གྲུབ་པ་སྟེ། །རྩིག་པ་མི་འདྲ་སྐྱེས་པ་འདྲ། །ང་ཡི་ལྷ་ཁང་ངོ་མཚར་ཆེ་
མཐོང་བ་ཙམ་གྱིས་ཉམས་རེ་དགའ། །དེ་ཕྱིར་བསམ་གྱིན་བློ་རེ་བདེ། །ཞེས་སོགས་དགའ་གླུ་བཅུ་གསུམ་དང། །གཞན་ཡང་རྒྱལ་པོ་འཁོར་བཅས་ཀྱི་སེང་གེ་འགྱང་རྩེན། གཡུ་མཚོ་འཁྱིལ་བ་དབྱངས་རིང་ཁུག་པ། སྐྱིད་བའི་གླུ་རིང། དྲང་ཤིང་
དཀར་པོ། སྟག་རི་དགུ་བརྩེགས་སོགས་དགའ་སྐྱིལ་ཀྱི་གླུ་གར་མང་དུ་བྱས་པ་ལྟར། རང་འཁོས་ཀྱི་ལེགས་ཚོགས་ཤིན་ཏུ་ཆེ་བར་བྱུང་ངོ། །རྟེན་བཞེངས་གྲུབ་བའི་ལོ་དེར་ཟི་ལིང་ཨཾ་བཧན་ཡཱུས་ཏ་ཞིན། མཚོ་སྔོན་པོའི་ས་སྐོར་ལ་འགྲོ་བའི་
ཞོར་གྱིས་དགོན་བར་འོངས་ནས་མཆོད་རྟེན་ལ་མཇལ་ཏེ་ཡ་མཚན་ཆེ་བར་བྱེད་ཅིང་དེ་ནས་ཕྱིར་ཟི་ལིང་དུ་ལྡོག་པའི་ལམ་ཁར་གྲེ་ཙི་ཞིག་འབྱོར་བར། མདོ་སྨད་དུ་དགོན་བ་དང་ལྷ་ཁང་སོགས་ཅི་འདྲ་ཡོད་བཀའ་འདྲི་གནང་བ་དུས་འགྲིག་བའི་
སྟབས་ཀྱི་ཨཾ་བཧན་ནས་དགོན་སོ་སོའི་གནས་ཚུལ་དང། ལྷག་པར་འཇམ་དབྱངས་ཧཱུ་ཐོག་ཐུའི་དགོན་དུ་གོང་མ་ཆེན་པོའི་ཞབས་བརྟན་ལ་མཆོད་རྟེན་ཁྱད་འཕགས་ཤིག་བཞེངས་འདུག་ཚུལ་ཞུས་པས། ཡང་བསྐྱར་རྒྱ་དབངས་སོགས་ཀྱི་ཚད་དང་
ནང་དུ་ལྷ་ཁང་ཅི་འདྲ་ཡོད་བཀའ་འདྲི་ཕེབས་ཤིང། དེ་ནས་མ་འགྱང་བར་གོང་མ་རང་གི་ཕྱག་གིས་བྲིས་བའི་ཙི་བེན་ཚེ་རིང་གནམ་གྱི་ཤེ་མོང་གི་བཀའ་རྟགས་ཕྱག་རྒྱའི་རེ་ཁ་ཅན་སྩལ་པ་ནི་ཆོས་ཀྱི་དབང་དུ་བྱས་ན། ལྗོངས་འདིར་བསྟན་པ་ནམ་གནས་

[012A]༄༅། །བར་དུ་གོང་མའི་གདན་སར་ཡང་འཇམ་དབྱངས་ཀྱི་སྤྲུལ་པ་རིམ་ཅན་འབྱོན་པར་གསུངས་པས་བྱིན་རླབས་ཀྱི་ཚན་ཁ་ཤིན་ཏུ་ཆེ། འཇིག་རྟེན་གྱི་ལུགས་དང་བསྟུན་ཚེ། སྟོབས་ཀྱི་འཁོར་ལོས་བསྒྱུར་བ་ཆེན་པོའི་
བདག་རྐྱེན་འདི་འདྲ་གང་བྱུང་གིས་འབད་རྩོལ་ཅི་ཙམ་བྱས་ཀྱང་འོང་དཀའ་བཞིག་རྩོལ་བ་ཕྲ་མོ་ཙམ་ཡང་མ་བྱས་པར་གནམ་བབས་ཀྱི་ཚུལ་དུ་བྱུང་བ་ཡ་མཚན་ཆེ་ཞིང། ཡི་གེ་རྣམས་ཀྱི་དོན་བོད་སྐད་དུ་བསྒྱུར་ན། དཀོན་མཆོག་ཐུགས་རྗེའི་འོད་ཀྱིས་
འཛམ་གླིང་ཀུན་ཁྱབ། ཅེས་བ་ལྟ་བུ་ཞིག་ཏུ་སྣང་བས་རྟེན་འབྲེལ་གྱི་ཆེ་བ་ཡང་རྨད་དུ་བྱུང་བར་སྣང་ངོ། །ཞེས་བྱ་བ་ནི་གཉིས་པ་རྟེན་བཞེངས་པའི་ལོ་རྒྱུས་ཀྱི་སྐབས་སོ།།    ༈   རྟེན་ཇི་ལྟར་བཞུགས་པའི་མཚན་བྱང་ནི། ཕྱི་རྟེན་
དང་ནང་བཞུགས་ཀྱི་སྐོར་གཉིས་ལས། དང་པོ་ནི། ཤོད་ཀྱི་མདུན་ངོས་སུ་རིགས་ལྔའི་ལྷ་ཁང་ཀ་རིང་གཉིས་མ། སྟེང་ཕྱོགས་སུ་སྐྱབས་མགོན་རྡོ་རྗེ་འཆང་གི་འདྲ་སྐུ་གསེར་ཟངས་ལས་གྲུབ་པ་དང། དབུས་སུ་སེང་གེའི་ཁྲི་ལ་རྣམ་སྣང་
ཤར་དུ་གླང་ཆེན་གྱི་ཁྲི་ལ་མི་བསྐྱོད་བ། ལྷོར་རྟ་མཆོག་གི་ཁྲིལ་རིན་འབྱུང། ནུབ་ཏུ་རྨ་བྱའི་ཁྲི་ལ་འོད་དཔག་མེད། བྱང་དུ་མཁའ་ལྡིང་གི་ཁྲི་ལ་དོན་གྲུབ་རྣམས་སྐུ་ཚད་བྱིས་ཕ་ལོ་བཅུ་གསུམ་པའི་ཚོད་ཙམ། རྣམ་སྣང་གི་གཡས་གཡོན་དུ་རྒྱ་
ནག་ལི་མའི་བྱམས་པ་ཁྲུ་ཚད་དང་དེ་མཚུངས་འཇམ་དབྱངས་ཀྱི་སྐུ་གཉིས་ཁྲི་རྒྱབ་ཡོལ་དང་བཅས། གསུང་རབ་པོ་ཏི་བརྒྱད་བརྒྱ་སྐོར། ལྡེབ་རིས་ལ་ཚེ་དཔག་མེད། དོན་ཡོད་ཞགས་པ། སྒྲོལ་མ་དཀར་ལྗང། རྟ་མ་ཕྲིན་དམར་ཆུང་

[012B] མགོན་ཆོས་ལྷ་མོ་རྣམ་སྲས་གནས་ཆུང་སོགས་དང། རྒྱལ་ཆེན་བཞི། གཡས་ཀུན་གཟིགས་ལྷ་ཁང་དུ། འཇམ་དབྱངས་ཀུན་གཟིགས་ཀྱི་སྣང་བརྙན་ཁྲི་རྒྱབ་ཡོལ་དང་བཅས་པར་ཐོག་ཚད་གཉིས་པ། གནས་ཆེན་དུ་མའི་ས་སྣ་དང་བྱིན་
རྟེན་ཕོན་ཆེ་བ་སྨན་འདམ་སོགས་ཀྱི་རྒྱུ་ལས་གྲུབ་ཅིང་གསེར་ཟངས་ཀྱི་དབུ་རྒྱན་དང་རིན་པོ་ཆེ་འགང་ཆེ་བ་དུ་མའི་ཕྲ་རྒྱན་སོགས་རྒྱུ་བཟོ་ཤིན་ཏུ་ལེགས་ཤིང་བྱིན་རླབས་ཀྱི་གཟི་འོད་འབར་བ། གཡས་གཡོན་དུ་གསེར་ཟངས་ལས་གྲུབ་པའི་རྒྱལ་
བ་སེང་གེའི་ང་རོ་དང་བྱམས་མགོན་གྱི་སྐུ་མི་ཚད་ཙམ་པ་ཁྲི་རྒྱབ་ཡོལ་ཅན་གཉིས། གཙོ་བོའི་རྒྱབ་ཡོལ་གྱི་རྩེར་ཙན་དན་ལས་གྲུབ་པའི་རྗེའི་སྐུ་ཁྲུ་གང་བ། གཡས་གཡོན་གྱི་ནམ་མཁར་སྤྲིན་ལ་བཞུགས་པའི་སྤྱན་རས་གཟིགས་དང་ཕྱག་
རྡོར་གྱི་སྨན་སྐུ་ཁྲུ་ཚད་རེ། གཡས་གཡོན་གྱི་གྲར་གསུང་རབ་པོ་ཏི་བརྒྱད་བརྒྱ་ཉི་ཤུ་སྐོར། ལྡེབ་བྲིས་ལ། རྗེ་བླ་མ། རྒྱལ་ཚབ། མཁས་གྲུབ། རྟོགས་ལྡན་འཇམ་དཔལ་རྒྱ་མཚོ། །འདུལ་འཛིན་འཇམ་དབྱངས་ཆོས་རྗེ། བྱམས་
ཆེན་ཆོས་རྗེ། རྗེ་ཤེས་རབ་སེང་གེ། དགེ་འདུན་གྲུབ། ཚ་ཁོ་ངག་དབང་གྲགས་པ། པཎ་ཆེན་བསོད་གྲགས། རྒྱལ་བ་དབེན་ས་པ། པཎ་ཆེན་ཆོས་རྒྱན། རྒྱལ་དབང་ལྔ་པ། རྒྱུད་ཆེན་དཀོན་མཆོག་ཡར་འཕེལ། གྲུབ་ཆེན་སྐལ་ལྡན་
རྒྱ་མཚོ། ཀུན་མཁྱེན་འཇམ་དབྱངས་བཞད་པ། ཁྲི་ཆེན་དགེ་འདུན་ཕུན་ཚོགས། ཁྱ་དགེ་བློ་གྲོས་རྒྱ་མཚོ། ལྕང་སྐྱ་རོལ་པའི་རྡོ་རྗེ། སྐྱབས་མགོན་རྡོ་རྗེ་འཆང། ཐུའུ་ཀྭན་རིན་པོ་ཆེ་སོགས་གསེར་མདོག་ཅོད་པན་འཆང་བའི་བསྟན་པ་

[013A]༄༅། །འདི་ལ་བཀའ་དྲིན་ལྷག་བར་ཆེ་བའི་བླ་མ་རགས་བསྡུས་དང། སྟེང་གི་ཆ་ལ་ཐང་གའི་རྣམ་པར་འཇམ་དབྱངས་དང་རྡོ་རྗེ་འཇིགས་བྱེད། ཤིང་རྟ་ཆེན་པོ་གཉིས་རྣམས་བཞུགས། ཕུགས་ཀྱི་
གསུང་རབ་ལྷ་ཁང་དུ། བོ་ཏི་བཞི་རེ་ཙམ་ལྷན་དུ་པོཏ་རེ་རེ་བྱས་ཏེ་རྒྱལ་བའི་བཀའ་འགྱུར་རོ་ཅོག་ཚར་དུ་མ་སོགས་ཀ་བར་གསུམ་གྱི་རིམ་བའི་ཐོག་སོ་གཉིས་ཁྲིགས་ཀྱི་ཁེངས་པར་བརྩེགས་པ་ལ་དཀྱུས་མའི་ཚད་ཀྱི་པོ་ཏི་བཞི་
སྟོང་ལྷག་པ་བཞུགས་ཤིང། གཡས་གཡོན་གྱི་གྲྭར་པོ་ཏ་བརྒྱད་བརྒྱ་མ་ལོང་ཙམ། ལྡེབ་རིས་ལ་སྟོན་པ་ཐུབ་པའི་དབང་པོ་མཆོག་ཟུང་བཅས་དང། གནས་བརྟན་ཆེན་པོ་བཅུ་དྲུག། ཧ་ཤང་དང་དགེ་བསྙེན་དྷརྨ། གཏད་རབས་བདུན། ཆོས་
འཕགས་དང་རྟག་དུས་ཤེར་ཕྱིན་འཆད་བའི་བཀོད་པ་བཅས་བཞུགས་གཡོན་གྱི་ཀུན་རིག་ལྷ་ཁང་དུ། ཀུན་དགའ་རབ་ཐོག་ཚད་གཉིས་པར་གཙོ་སྐུ་མི་ཚད་དང། གཞན་མའི་རྩ་ལྷ་སོ་དྲུག། རྣམ་སྣང་མངོན་བྱང། རྡོར་དབྱིངས་
སེང་གེའི་སྒྲ། ཛམ་ལྷ་རྣམས་ཁྲུ་རེ། ཐམས་ཅད་གསེར་ལྗིབ་ཐུམ་ཁྲི་རྒྱབ་ཡོལ་དང་བཅས་པ། དེ་དག་གི་སྟེང་གི་བང་རིམ་ལ་ཁྲུ་ཚད་མའི་ཐུབ་དབང། འོད་དཔག་མེད། བྱམས་པ། སྒྲོལ་མ་སོགས་གསེར་ལྗིབ་ཐུམ་དང། བིརྦ་པ་
ཕ་དམ་པ། རྗེ་བཙུན་མི་ལ། ཕག་མོ་གྲུབ། བུ་སྟོན། པཎ་ཆེན་ཆོས་རྒྱན། ཀུན་གཟིགས་ལྔ་པ། རྗེ་འཇམ་དབྱངས་བཞད་པ། ཡོངས་འཛིན་ཡེ་ཤེས་རྒྱལ་མཚན། ལྕང་སྐྱ་རོལ་བའི་རྡོ་རྗེ་སོགས་ཀྱི་སྨན་སྐུ་ཁྲུ་ཚད་གསེར་ཚོན་གྱིསྦ་མཛེས་པ་ཤིན་ཏུ་བྱོན་ལེགས། དངུལ་གྱི་གདུང་རྟེན་གཉིས་དང། གཞན་མཆོད་རྟེན་ཆེ་བ་བརྒྱད། སྨན་སྐུ་བྱིན་ཅན་གསར་རྙིང་ཉི་ཤུ་སྐོར་སོགས་དང། འགྲམ་གཉིས་ལ་གསུང་རབ་པོ་ཏི་བདུན་བརྒྱ་བརྒྱད་ཅུ་ཙམ་
ལྡེབ་རིས་ལ་ཇོ་བོ་རྗེ། ཁུ་རྔོག་འཕྲོམ་གསུམ། ནག་ཚོ། ལྟ་བླ་མ། ཁུ་དཔོན་རྣམས་དང། སྟེང་ཕྱོགས་སུ་རྒྱལ་པོ་ཨིནྡྲ་བོ་དཧི་ཟླ་བ་བཟང་པོ། ལ་ལཱིཏ། ལཱུ་ནག་དྲིལ་གསུམ། གཡས་གཡོན་དུ་མཁན་སློབ་ཆོས་གསུམ་བླ་ཆེན་དགོངས་བ་རབ་
གསལ་བུ་ཏོག་མར་པ་ལ་བསྒྲོན་བུ་མོ་བསོད་ནམས་རྒྱན། འཇམ་མགོན་ས་པཎ་བུ་སྟོན་ཕྱ་པ་ཆོས་སེང། ཀརྨ་རོལ་པའི་རྡོ་རྗེ་སོགས་རིས་མེད་ཀྱི་སྐྱེས་ཆེན་དམ་པ་བསྟན་པའི་རྩ་ལག་བཀའ་དྲིན་ཅན་རྣམས་ཀྱི་སྐུ་བཅས་བཞུགས། བར་ཐོག་གི་ཕྱོགས་བཞིར་
ཞལ་རས་ལྷ་ཁང་ལྕགས་ཁྲ་བཅས་དང། དབུས་མི་བསྐྱོད་པ། ཤར་རྣམ་སྣང། ལྷོ་རིན་འབྱུང། ནུབ་འོད་དཔག་མེད། བྱང་དོན་གྲུབ་ཀྱི་ལྷ་ཁང་དུ་སོ་སོའི་སྐུ་བརྒྱ་སྐོར་རེ་ཕྱོགས་མདོག་ཏུ་བྱས་པ་ལ་དེ་དང་ཆ་འགྲིག་པའི་བཞུགས་གནས་གྲྭ་
མིག་དང་བཅས་པ། ཐོག་སོ་གསུམ་པའི་ཁོར་ཡུག་ཏུ་བསྐལ་བཟང་སངས་རྒྱས་སྟོང་གི་སྨན་སྐུ་མཐོ་གང་རེ་ཅན་གསེང་ལྡིབ་ཐུམ་བཞུགས་གནས་གྲྭ་མིག་མཆོད་ཤོམ་དང་བཅས་པ་ཆ་འགྲིག་བུམ་པའི་ནང་བདེ་བ་ཅན་གྱི་ཞིང་བཀོད་དུ་བྱས་པའི་
ཕུར་གསེར་ཟངས་ལས་གྲུབ་པའི་འོད་དཔག་མེད་ཀྱི་སྐུ་ཁྲུ་ལྔ་པ་རྨ་བྱས་བཏེག་པའི་ཁྲི་རྒྱབ་ཡོལ་དང་བཅས་པ། མདུན་དུ་སྲས་ཀྱི་ཐུ་བོ་གཉིས་ཀྱི་གསེར་སྐུ་པད་སྡོང་ལ་བཞུགས་པ། གཡས་གཡོན་དུ་ཁང་བཟང་གི་བཀོད་བ་རིམ་བརྩེགས་ཀྱི་

[014A]༄༅། །དབུས་སུ་འོད་དཔག་མེད་ཀྱི་ཁྲུ་ཚད་རེ་རེ། སྟེང་དུ་རྒྱ་བོད་ཀྱི་ལི་མའི་འོད་དཔག་མེད་དང་སྤྱན་རས་གཟིགས་ཀྱི་སྐུ་བཅུ་སྐོར། འགྲམ་སོ་སོར་གསེར་ཟངས་ལས་གྲུབ་པའི་སྐུ་ཁྲུ་ཚད་མ་ཁ་ཤས། ལྡེབ་རིས་ལ་བདེ་
བ་ཅན་གྱི་ཞིང་གི་སྣོད་བཅུད་ཀྱི་འབྱོར་པ་ཕུན་སུམ་ཚོགས་པའི་བཀོད་པ་ངོ་མཚར་བ་བཅས་བཞུགས་སོ། །སེང་ཁྲིའི་ཕྱི་རོལ་གྱི་གཡབ་ཁོར་ཡུག་ཏུ་ཀ་བར་རེ་ལ་འཁོར་ལོ་བཞི་རེ་བཞག་བས་འཁོར་ལོ་ཆེ་བ་བརྒྱ་དང་བརྒྱད། སྒོ་ཁང་གི་འགྲམ་
དང་ནང་དུ་ཡང་འཁོར་ལོ་ཁ་ཤས། ལྡེབ་རིས་མདུན་ངོས་སུ་ལྟུང་བཤགས་ཀྱི་ལྷ་ཚོགས་དང་སྨན་བླ་མ་ཆེད་བརྒྱད་བཞུགས་ཤིང་ཕྱོགས་གཞན་གསུམ་ལ་འཁོར་ལོ་རེ་རེའི་སྟེང་དུ་ཡི་དམ་གྱི་ལྷ་རེ་འབབ་བ་བྱས་ཏེ། རྡོར་ཕྲེང་མི་ཏྲ་
རྒྱ་རྒྱས་སོགས་ཀྱི་རྒྱུད་སྡེ་བཞིའི་ལྷ་གཙོ་རགས་བསྡུས་ཙམ་བཞུགས་པ། གཡས་ཀྱི་གྲུ་ནས་བརྩམས་ཏེ་རིགས་ལྔ་ཡབ་ཡུམ་གསང་འདུས་མི་བསྐྱོད་པ། འཇམ་རྡོར། འཇིག་རྟེན་དབང་ཕྱུག། བདེ་མཆོག་རིགས་བཞི། དམར་ནག་
འཇིགས་གསུམ་གདོང་དྲུག། དུས་འཁོར། དུས་འཁོར་ལྷན་སྐྱེས། ཀྱཻ་རྡོར་ཐོད་པ་ཅན། ཀྱཻ་རྡོར་མཚོན་ཆ་ཅན། ཕག་མོ་དོན་གྲུབ་ཕག་དཀར། ཀུ་རུ་ཀུལླེ། མཧཱ་མ་ཡ། སངས་རྒྱས་ཐོད་པ། རྣལ་འབྱོར་ནམ་མཁའ། སྤྱན་རས་
གཟིགས་རྒྱལ་བརྒྱ་མཚོ། འཁོར་ཆེན་སོགས་བླ་མེད་དང། ནུབ་ཀྱི་གྲུ་ནས་རྣལ་འབྱོར་རྒྱུད་རྣམ་སྣང། རྡོར་དབྱིངས། གཙུག་དགུ་ཆོས་དབྱིངས་གསུང་དབང། བྱ་སྤྱོད་ལ་རྣམ་སྣང་མངོན་བྱང་མི་རུ་ཤི་ཥ། ཚེ་དཔག་མེད་དཀར་

[014B] ཐོགས་མེད་ཀྱིས་ཞལ་གཟིགས་པའི་བྱམས་པ། བརྟན་པའི་འཁོར་ལོ། འཇམ་དབྱངས། སེང་གེའི་སྒྲ། ཨ་ར་བ་ཙན། འཇམ་དཔལ་ནག་པོ། དོན་ཞགས། ནམ་མཁའ་རྒྱལ་པོ། ཧ་རི་ཧ་རི་ལ་ཞོན། སེམས་ཉིད་ངལ་གསོ།། ས་སྙིང། སྒྲིབ་
སེལ། ཀུན་བཟང། ནམ་སྙིང། བདུད་རྩི་ཐིགས་པ། ཕྱག་རྡོར་མདོ་ལུགས། རྣམ་འཇོམས། ཁྱུང་གཤམ་ཅན། རྒྱུད་ཕྱི་མའི་རྟ་མགྲིན་ཤྭ་ན་བཞི་སྐོར། ལྕགས་རལ། མི་གཡོ་བ། སྟོབས་པོ་ཆེ། བགེགས་མཐར་བྱེད། བདུད་
རྩི་འཁྱིལ་བ། ནཱ་ག་རཀཤ། ངན་སོང་ལས་སྒྲོལ་བའི་སྒྲོལ་མ། ནོར་སྦྱིན་སྒྲོལ་མ། འཆི་བ་བསླུ་བའི་སྒྲོལ་མ། སྣ་ཚོགས་ཡུམ། ཤེར་ཕྱིན་མ། འོད་ཟེར་ཅན་མ། ལོ་གྱོན་མ་སེར་ལྗང་གཉིས་རྣམ་རྒྱལ་མ། གདུགས་དཀར། སོར་འབྲང་
སྤྱན་མ། དབྱངས་ཅན་མ་དཀར་དམར་གཉིས། ནོར་རྒྱུན་མ། དུག་སེལ་མ། ཙུནྡ། འཆི་མེད་རྡོ་རྗེ་ལྷ་མོ། རལ་གཅིག་མ། གཟའ་ཡུམ། སེང་གདོང་མ། ཛམ་དཀར། ཛམ་དམར། རྣམ་སྲས་ཚེ་འཕེལ་རྣམས་བཞུགས། སྟེང་འོག་གི་མཐོང་
སྐོར་རིམ་པ་གསུམ་ལ་རྒྱང་རིང་བོ་ནས་མཐོང་བར་མ་ཎི་ཆེ་འཁོར་ཡུག་ཏུ་བརྐོས། སྒོ་ཁང་གོང་འོག་སོགས་ཀྱི་གདུང་ལ་གཟུངས་སྔགས་དུ་མ་ལཉྩ་དང་བོད་ཡིག་གིས་བྲིས་པ་སོགས་ཕྱིན་པ་ཐམས་ཅད་མཐོང་ཐོས་དྲན་རེག་དོན་ལྡན་དུ་བྱེད་པའི་སྐུ་གསུང་
ཐུགས་རྟེན་གྱིས་གོ་མཚམས་མེད་པར་གཏམས་སོ། སྒོ་ཁང་གི་ཐོག་སོར་རང་གི་ངག་རྩོམ་འགའ་ཞིག་དང། གཞན་ཡང་ཉེར་མཁོའི་པར་མང་ཙམ་བཞུགས། ནང་བཞུགས་ཀྱི་རིམ་པ་ཡང། འཕགས་པ་འོད་ཟེར་དྲི་མེད་རྣམ་དག་འོད་ཀྱི་གཟུངས་

[015A]༄༅། །ལས། བཅོམ་ལྡན་འདས་ཀྱིས་བཀའ་སྩལ་བ། བྲམ་ཟེ་ཆེན་པོ་ཁྱོད་སོང་ལ། གྲོང་ཁྱེར་སེར་སྐྱའི་ལས་ཀྱི་སུམ་མདོ་ན་མཆོད་རྟེན་རིང་བསྲེལ་ཅན་རྙིང་པ་རལ་བ་ཞིག་ཡོད་པ་དེ་སླར་བརྩིགས་ཏེ་མཆོད་
རྟེན་གྱི་རྩེ་མོར་སྲོག་ཤིང་བཙུགས་ལ། གསང་སྔགས་ཡི་གེར་བྲིས་པ་དེའི་ནང་དུ་བཅུག་སྟེ་མཆོད་པ་བྱས་ནས་གསང་སྔགས་ལན་བདུན་བཏོན་ན། ཁྱོད་ཀྱི་ཚེའང་ཕྱིར་ནུར་ཏེ་འཕེལ་བར་འགྱུར་ལ། འཆི་བའི་དུས་བྱས་ཀྱང་བདེ་འགྲོ་མཐོ་རིས་ཀྱི་
གནས་ལོངས་སྤྱོད་ཆེ་བ་རྣམས་སུ་སྐྱེས་ཏེ་བསྐལ་པ་སྟོང་ཕྲག་བརྒྱའི་བར་དུ་བདེ་བའི་ལོངས་སྤྱོད་ཀྱང་ཕྱིར་འཕེལ་ཞིང་རྒྱས་པར་འགྱུར། དེ་ནས་ཀྱང་དེ་བཞིན་གཤེགས་པ་མི་འཁྲུགས་པའི་སངས་རྒྱས་ཀྱི་ཞིང་ཡོངས་སུ་དག་པར་སྐྱེ་བར་འགྱུར་ཏེ་
བསྐལ་པ་བརྒྱ་སྟོང་དུ་མར་བདེ་བ་ཆེན་པོ་མྱོང་བར་འགྱུར་རོ་།དེ་ནས་ཀྱང་ཤི་འཕོས་ཏེ་རྒྱལ་ཆེན་རིགས་བཞིའི་ལྷ་རྣམས་ཀྱི་གནས་སུ་སྐྱེ་བར་འགྱུར་ཏེ། དེ་ཡང་བསྐལ་པ་ཆེན་པོ་སྟོང་ཕྲག་བརྒྱའི་བར་དུ་བདེ་བའི་ལོངས་སྤྱོད་མི་ཟད་པ་མྱོང་བར་
འགྱུར། ཚེ་རབས་གང་དུ་སྐྱེས་པའི་གནས་ཀུན་ཏུའང་ཡིད་གཞུང་ཞིང་ཚེའི་བར་ཆད་མེད་པ་དང། ལས་ཀྱི་སྒྲིབ་པ་ཐམས་ཅད་ཟད་ནས་དུས་ནམ་དུ་ཡང་སེམས་ཅན་དམྱལ་བར་ལྷུང་བར་མི་འགྱུར་རོ་།རྟག་ཏུ་ཡང་དག་པར་རྫོགས་པའི་སངས་རྒྱས་
འབྱུང་བ་རྣམས་དང་འཕྲད་ཅིང། རྗེས་སུ་དགོངས་བར་མཛད་དོ་།ཞེས་རིང་བསྲེལ་གྱི་སྙིང་པོ་ཅན་དུ་བྱས་ན་ཕན་ཡོན་བསམ་གྱིས་མི་ཁྱབ་བར་གསུངས་པས། རིང་བསྲེལ་ཡང་གང་ལ་བྱེད་ན། རྒྱུད་སྡེ་སྤྱི་རྣམ་ལས། བྱང་ཆུབ་རྒྱན་འབུམ་ད་ལྟ་བོད་

[015B] སྔོན་གྱི་མཁས་པ་དག་གིས་དེ་དྲངས་བར་དེ་བཞིན་གཤེགས་པའི་ཆོས་སྐུའི་རིང་བསྲེལ། སྐུ་གདུང་གི་རིང་བསྲེལ། སྐུ་གདུང་གི་རིང་བསྲེལ། སྐུ་བལ་གྱི་རིང་བསྲེལ་རྣམས་མཆོད་རྟེན་དུ་གཞུག་བར་གསུངས་ཏེ། ཆོས་སྐུའི་རིང་འསྲེལ་གཟུངས་རྣམས་སོ།།
སྐུ་གདུང་གི་རིང་བསྲེལ་ནི་སྐུ་གདུང་ལས་བྱུང་བའི་རིང་བསྲེལ་ཡུངས་འབྲུ་ཙམ་མོ། །སྐུ་བལ་གྱི་རིང་བསྲེལ་ནི་སྐུ་གཟུགས་ཏེ། དེ་དག་རིམ་པ་ལྟར་མཆོག་དང། འབྲིང་དང། ཐ་མར་གསུངས་སོ་།ཞེས་རིང་བསྲེལ་གསུམ་དུ་བསྡུས་ཤིང། ཕྱི་མ་སྐུ་བརྙན་
སོགས་ལ་གསུངས་བ་ཤིན་ཏུ་གནད་ཆེ་སྟེ། བཀའ་ཆེམས་བཀའ་འཁོར་མར། ཅི་སྟེ་སངས་རྒྱས་བྱིན་རླབས་དེ། །སོ་སོ་སྐྱེ་བོས་ཤེས་མི་འགྱུར། །དེ་ཕྱིར་སངས་རྒྱས་མ་བྱོན་པའི། །ཞིང་ན་སྐུ་གཟུགས་ཡོད་མིན་ཞིང། །མཐའ་ཁོབ་ཀླ་ཀློ་རྣམས་ན་
མེད༑ ༑བསྟན་བ་ནུབ་ན་ཡོད་མིན་ཞིང། །མུ་སྟེགས་བྱོལ་སོང་སོགས་མི་མཐོང། །དེ་ཕྱིར་སྐུ་གཟུགས་སྤྲུལ་པ་ཡིན། །ཞེས་གསུངས་པ་བཞིན་སངས་རྒྱས་ཀྱི་བསྟན་པ་དར་སར་ལྷ་བཟོ་མཁས་པ་འབྱུང་ལ། མུ་སྟེག་དར་ཚེ་ལྷག་བཟོ་ངན་པ་དང། ཀླ་ཀློ་དར་ཚེ་
ལྷ་བཟོ་གཏན་ནུབ་པར་བཤད་པ་བཞིན་འདི་དག་སངས་རྒྱས་ཀྱི་སྐུ་དངོས་ཀྱི་དོད་ལྟ་བུར་སྤྲུལ་པའི་རིང་བསྲེལ་དུ་བཞག་པ། ཐུགས་བདེ་སྟོང་ཡེ་ཤེས་ཀྱི་དོད་གཟུངས་ལ་དེའི་རིང་བསྲེལ་དུ་བཞག་པ་དང་གོ་དོན་འདྲའོ། །འོན་ཀྱང་ད་ལྟ་གྲགས་ཆེ་བ་རིང་
བསྲེལ་བཞིར་བྱས་ཏེ། ཆོས་སྐུའི་རིང་བསྲེལ་སྔར་ལྟར་དང་ཡུངས་འབྲུ་ལྟ་བུ་ཡོངས་གྲགས་ཀྱི་རིང་བསྲེལ། སྐུ་གདུང་གི་རིང་བསྲེལ་གདུང་རུས་སོགས་དང། སྐུ་བལ་གྱི་རིང་བསྲེལ་དབུ་སྐྲ་ན་བཟའ་སོགས་ལ་གསུངས་པ་དང་བསྟུན་ཏེ་འགོད་པ་ལ་

[016A]༄༅། །སྟེང་འོག་གི་སྐུ་བརྙན་ཀུན་གྱི་ནང་དུ་བཞུགས་པ་བསྡོམས་པར་གཟུངས་གཞུག་རྒྱས་བསྡུས་ཆ་ཚང་བ་སུམ་བརྒྱ་དང་བདུན་ཅུ་སྐོར། ཟུར་དུ་གཟུངས་སྔགས་འབུམ་ཕྲག་དུ་མ། གདུགས་དཀར་སོགས་ཀྱི་
འཁོར་ལོ་སྣ་ཚོགས། མདོ་ཕྲན་ཆེ་ཆུང་བཞི་བཅུ། ཡོངས་འཛིན་ཡེ་ཤེས་རྒྱལ་མཚན་དཔལ་བཟང་པོའི་རྒྱུན་གྱི་གཟིགས་དཔེ་ལམ་རིམ་ཆེན་མོ། སྨོན་ལ་མཆོས་སྤྱོད་བརྒྱ་ལྷག་བཞུགས་ལ། སྤྱིར་ཕྱི་རྟེན་དུ་བཀོད་པའི་གསུང་རབ་རྣམས་ཀྱང་མཆོད་
རྟེན་གྱི་ནང་བཞུགས་སུ་གཏོགས་བའི་རྒྱལ་བའི་བཀའ་འགྱུར་རོ་ཅོག་ཆ་ཚང་གཉིས། ཅུང་ཟད་མ་ཚང་བ་ཁ་ཤས། གསེར་འབུམ་གསུམ་དངུལ་འབུམ་བདུན་ཅུ་སྐོར་གྱིས་གཙོས་པའི་འབུམ་ཆ་ཚང་བརྒྱ་དང་གྱ་ལྔ། གསེར་གྱི་བརྒྱད་སྟོང་པ་བཅུ་
བདུན་སོགས་བརྒྱད་སྟོང་པ་ཚར་ཉིས་བརྒྱ་དང་ལྔ། དཀོན་བརྩེགས་སུམ་ཅུ་སྐོར་དང། ཕལ་ཆེན་བཞི་བཅུར་ཉེ་བ། བསྐལ་བཟང་བརྒྱ་དང་བཞི་བཅུ་ཞེ་བརྒྱད། ཐར་མདོ་ཉིས་བརྒྱ་སུམ་ཅུ་སྐོར། རྡོར་གཅོད་སྟོང་དང་དགུ་བརྒྱ་ལྷག། གཞན་ཡང་
མདོ་རྒྱུད་སྣ་ཚོགས་ཀྱི་པོཏ་སྟོང་ཕྲག་དུ་མ་སོགས་ཁྱོན་བསྡོམས་པར་གསུང་རབ་པོ་ཏི་ཁྲི་ཕྲག་ཙམ་བཞུགས་པ་དང། འཁོར་ལོའི་ནང་དུ་ཡིག་དྲུག་བྱེ་ཆེན་བདུན་ཙམ་དང། ཀཾཀ་ནི། ཡིག་བརྒྱ་སོགས་གཟུངས་སྔགས་འབུམ་ཕྲག་དུ་མ་བཞུགས་པ་
ཐམས་ཅད་ཀྱང་ནང་རྟེན་ཆོས་སྐུའི་རིང་བསྲེལ་གྱི་ཁོངས་སུ་གཏོགས་སོ། །ཡུངས་འབྲུ་ལྟ་བུའི་རིང་བསྲེལ་ཡང། སངས་རྒྱས་འོད་སྲུང་གི་འཕེལ་གདུང་སྤྲུལ་པའི་དགེ་སློང་ཨ་ཀར་མ་ཏིས་གདན་དྲངས་པའི་ནང་ཚན་དཔལ་སྡེབ་ནས་བརྒྱུད་དེ་གཞུང་སར་

[016B] བདག་ཅག་གི་སྟོན་པའི་འཕེལ་གདུང་མ་སྐྱེས་དགྲའི་སྐལ་བ་གཏེར་དུ་སྦས་པ་མྱ་ངན་མེད་ཀྱིས་བཏོན་པའི་ནང་ཚན་བྱ་སྒོང་ཙམ་ཞིག་རྒྱ་ནག་ཏུ་ཕེབས་པ། དེས་འགྲོ་མགོན་འཕགས་བར་ཕུལ་ཞིང། ཕྱིས་
རྒྱལ་རྩེ་དང་བསམ་རྩེ་སོགས་བརྒྱུད་དེ་གཞུང་སར་བཞུགས་པ་ལས་འཕེལ་བ་རྡོག་ཆེ་བ་གཅིག་དང་ཆུང་བ་ལྔ། ཇོ་བོ་རྗེའི་འཕེལ་གདུང་གཅིག། དགའ་ལྡན་གསེར་གདུང་ཆེན་མོ་ནས་བབས་པའི་འཕེལ་གདུང་གཅིག། མཚན་བྱང་མི་གསལ་བརྟེན་རྙིང་ཁྲོད་
ཀྱི་འཕེལ་གདུང་ཆེ་ཆུང་གསུམ་རྣམས་བཞུགས། གཞན་ཡང་ཤཱ་རིའི་བུའི་ཚེམས་ལས་གྲུབ་པའི་རིལ་བུ། གྲུབ་ཆེན་ནག་པོ་སྤྱོད་པའི་རུས་རྒྱན། དཔལ་ནཱ་རོ་བའི་རྒྱན་དྲུག། མ་ཅིག་གྲུབ་པའི་རྒྱལ་མོའི་ཚེམས་ཀྱི་རིལ་དུ། ཁ་ཆེ་པཎ་ཆེན་གྱི་སྣམ་སྦྱར་སྲོང་
བཙན་སྒམ་པོའི་ཞབས་ལྷྭམ། རྗེ་བཙུན་མི་ལའི་སྒོམ་ཐག། ཕག་མོ་གྲུ་བའི་དབུ་ཞྭ་དང་གཟིམས་ཕྱིང། རྗེ་བཙུན་གྲགས་པའི་ཕྱག་ཏིང། ས་པཎ་གྱི་ཞུན་ཐིག་ལས་ཕེབས་པའི་འཇམ་དབྱངས་འགྲོ་མགོན་འཕགས་པའི་སྤྱན་ར། ལྷོ་བྲག་གྲུབ་ཆེན་གྱི་ཚེམས་
ལས་གྲུབ་པའི་རིལ་བུ། ཆོས་རྗེ་དོན་གྲུབ་རིན་པོ་ཆེའི་ཕྱག་ཌ་མ། རྗེ་བདག་ཉིད་ཆེན་པོའི་ནི་བཟའ་དང་དབུ་ལོ་ཚེམས་ལས་གྲུབ་པའི་རིལ་བུ། མཁས་གྲུབ་རྗེ་དང་བྱམས་ཆེན་ཆོས་རྗེའི་ཚེམས་ཀྱི་དུམ་བུ། པཎ་ཆེན་དགེ་འདུན་གྲུབ་ཀྱི་ཞུན་ཐིག། མཁས་གྲུབ་ནོར་
བཟང་རྒྱ་མཚོའི་ཕྱག་རྗེས། འཇམ་དབྱངས་ལེགས་པ་ཆོས་འབྱོར་གྱི་སྣམ་སྦྱར། རྒྱལ་བ་དགེ་འདུན་རྒྱ་མཚོའི་ཚེམས་ཀྱི་ཆ་ཤས། རྒྱལ་བ་བསོད་ནམས་རྒྱ་མཚོའི་སྐུ་རགས། པཎ་ཆེན་བློ་བཟང་ཆོས་རྒྱན་གྱི་ཚེམས་ཀྱི་དུམ་བུ། རྒྱལ་བ་ཡོན་ཏན་རྒྱ་མཚོའི་

[017A]༄༅། །ན་བཟའ་དང་དབུ་ལོ། རྒྱལ་དབང་ལྔ་པའི་ན་བཟའ་དང་དབུ་སྐྲ་རྣམས་ཆ་ཚང་བ་མིན་ཡང་དུམ་བུ་རེའང་རིལ་བུར་བསྒྲིལ་བ་འཁྲུལ་མེད་ཁོ་ན་ཡིན་པས་བྱམས་ཆེན་མཐོང་བ་དོན་ལྡན་གྱི་གཟུངས་གཞུག་སྐབས་ཡང་ཆ་
ཤས་རེ་ཕུལ་ཡོད། ད་ལྟ་འདི་འདྲའི་རྟེན་འཛོམས་ཆེ་བ་ལག་ཏུ་མི་འོང་ཡང། སྔར་ཁྲི་ཆེན་དགེ་འདུན་ཕུན་ཚོགས་པས་དགའ་ལྡན་གསེར་གདུང་ཆེན་མོ་བཞེངས་སྐབས་དང། ཕྱིས་གཞུང་སའི་ཆོས་སྲིད་ཀྱི་འཛིན་སྐྱོང་གནང་སྐབས་ཕྱག་ཏུ་
བྱུང་བས་གསུམ་ན་རྙེད་པར་དཀའ་བའི་རྟེན་ཁྱད་འཕགས་ཁོ་ན་ཡིན་ནོ། གསར་དུ་འབྱོར་པ་ཡང་འཕེལ་གདུང་བཞི། ཇོ་བོ་རྗེའི་ཕྱག་ཚྭ་གཉིས། སྨྲི་ཏིའི་ཕྱག་ཚྭ་གཅིག། རྗེ་རིན་པོ་ཆེའི་ཕྱག་ཕྲེང་རྡོག་གཅིག། རྗེའི་ཕྱག་ཚྭ་འོད་དཔག་མེད་ཀྱི་སྐུ་བཞི་དང་
འཇིགས་བྱེད་ཀྱི་སྐུ་གཅིག། རྗེའི་སྐུ་འོད་ཟེར་མ་གཅིག། འཇམ་དབྱངས་ཆོས་རྗེའི་ཕྱག་ཚྭ་གཉིས། རྒྱལ་བ་བསྐལ་བཟང་རྒྱ་མཚོའི་ཞབས་ཆག་བུབས། དེའི་བུར་ཚྭ། ཕྱག་རྗེས། པཎ་ཆེན་དང་དཔལ་ལྡན་ཡེ་ཤེས་ཀྱི་ན་བཟའ། ཕྱག་ཚྭ་ཁ་ཤས་
ཕྱག་ནས། རྒྱལ་པ་འཇམ་དཔལ་རྒྱ་མཚོའི་ན་བཟའ། ཀུན་མཁྱེན་འཇམ་དབྱངས་བཞད་པའི་ན་བཟའ། དབུ་ལོ། གདུང་རས། ཕུར་ཚྭ་གྲུབ་ཆེན་སྐལ་ལྡན་རྒྱ་མཚོའི་དོལ་བུ། སྐུ་གཟན་ཞེང། རྗེ་བཙུན་ཡེ་ཤེས་རྒྱལ་མཚན་གྱི་ན་བཟའ། དབུ་སྐྲ་
མཁར་བསིལ་གྱི་ཤིང། དམ་རྫས་རིལ་བུ། གདུང་རས། ལྕང་སྐྱ་རོལ་པའི་རྡོ་རྗེའི་ན་བཟའ། སྐྱབས་མགོན་རྡོ་རྗེ་འཆང་ཆེན་པོའི་དབུ་ལོ་བུབས། ཕྱག་ཕྲེང། སྐུ་གཟན་ཕྱེད། སྐུ་ལྕུག་ཤངས་མཚལ། གདུང་རས། ཕུར་ཚྭ། ཕྱག་ནས། ཀློང་རྡོལ་

[017B] ཐུབ་ཀྭན་རིན་པོ་ཆེ་བློ་བཟང་ཆོས་ཀྱི་ཉི་མའི་གདུང་རུས། གྲུབ་དབང་བློ་བཟང་དོན་གྲུབ་པའི་དབུ་སྐྲ། གཙང་དབུས་གྱི་རྟེན་བསྡུས། སྐྱེ་བདུན། བདུད་རྩི་གཙང་ཆབ། རིན་ཆེན་སོགས་རིལ་བུ་སྣེ་མང། ལྷ་སའི་ཇོ་བོའི་ཞལ་གསེར་དང་ཕྱག་
བར༑ དགའ་ལྡན་ཆོས་རྒྱལ་གྱི་ན་བཟའ། དགའ་ལྡན་གྱི་འཇིགས་བྱེད་པར་མ། འཇམ་དབྱངས་ཀྱི་སྐུ་སྟོང་དང་དྲུག་བརྒྱ། དོན་ཞགས་བརྒྱ་དང་ལྔ་བཅུ། མེ་ལའི་སྐུ་སུམ་བརྒྱ་སོགས་བླ་མ་ཡི་དམ་སངས་རྒྱས་བྱང་སེམས་ཉན་རང་ཆོས་སྲུང་སོགས་ཀྱི་སྐུ་བརྙན་
པར་མ་དང་བྲིས་མ་ཉིས་སྟོང་ལྔ་བརྒྱ་སྐོར། བལ་ཡུལ་གྱི་སྟོན་པའི་བཞུགས་ཁྲིའི་ས་དང། སྟག་མོ་ལུས་སྦྱིན་གྱིས། མཆོད་རྟེན་བྱ་རུང་ཁ་ཤོར་དང་གོ་མ་ས་ལ་གནྡྷའི་སྐུ་དཀར། མཚེམ་ཕམ་གྱི་བྱེ་མ། ར་ལའི་ཟ་འོག་ཕུགས། ཞུར་མོའི་གངས། བྲག་
དཀར་དབུ་མ་རྟ་སོ་སོགས་མི་ལའི་སྒྲུབ་ཕུགས་རྣམས་ཀྱིས་སྣ་གཡའ་བཟང། རི་བོ་མདངས་ཅན། ལྷས། བསམ་ཡས། ཕ་བོང་ཁ་རྭ་སྒྲེང། ཡེར་པ་སོགས་ཀྱི་གནས་ས། རི་བོ་གྲུ་འཛིན་གྱི་རྩ་རི་བོ་རྩེ་ལྔའི་རྡོའི་རིལ་བུ་དང་ཀུན་བཟང། སྐུ་
འབུམ་གྱི་ཙན་དན། དམར་ཚང་དན་ཏིག་ཡང་ཏིག་ལོ་ཀྱ་ཏུན་སོགས་ཀྱི་གནས་རྡོས་མཚོན་པའི་རྒྱ་བོད་ཀྱི་བྱིན་རྟེན་དང་ས་སྣ་སོགས་ཆ་ཤས་རེ་མ་ཚང་བ་མེད་པ་ལྟ་བུ་ཡིན་ནོ། །དེ་ཡང་ཤོད་ཁང་མཐའ་སྐོར་གྱི་གཡབ་དང་བཅས་པ་སེང་ཁྲིའི་ཁུངས་དང། དེའི་སྟེང་
གི་ཐོག་སོ་གཉིས་ལ་སྐེད་བར་སླེབ་པའི་སོ་ཕག་གི་པུ་ཤུས་བསྐོར་བ་བང་རིམ་བཞི་དགེ་བཅུ་དང་བཅས་པའི་རྣམ་པ། དེ་སྟེང་བུམ་གདན་ལ་བུམ་པ་ནང་དུ་ཀ་བ་བཞི་དཔངས་ཐོག་སོ་གཅིག་གི་ཚད་དེ་སྟེང་བྲེ་ཡན་ཆོད་ཐོག་སོ་གཉིས་ལྷག་ཙམ་སྟེ་དཔངས་ཐོག་

[018A]༄༅། །སོ་དྲུག་བརྒལ་བ་དང། རྒྱ་ཁྱོན་སེང་ཁྲིའི་མཐར་ངོས་རེ་ལ་ཀ་བར་དགུ་རེ་འབྱུང་བས། ད་ལྟ་ཡོངས་གྲགས་ཀྱི་མཆོད་རྟེན་ཆུང་དུ་རྣམས་དང་ཚད་མི་མཚུངས་ཀྱང་སྐྱོན་མེད་དེ། སྐུ་གཟུགས་ཀྱི་ཆ་ཚང་ཏཱ་ར་ནཱ་ཐས་མཛད་པ་
ལས༑ མཆོད་རྟེན་ལ་ཆ་ཚད་ངེས་པ་ཅན་གསུང་བ་ཉུང་ཞིང་སྐུ་གཟུགས་ལ་མདོ་རྒྱུད་གཉིས་ཀ་ནན་ཏན་དུ་གསུངས་བས། གནས་སྐབས་ཕལ་ཆེར་དུ་ཚད་དང་མི་འགལ་བ་ལ་ནན་ཏན་དུ་བྱའོ་།ཞེས་གསུངས་པ་ལྟར། སྐུ་བརྙན་ནི་གང་བཞེངས་རྒྱུའི་
སྐུ་དེ་དང་རྣམ་པ་མཐུན་དགོས་པས་ཚད་ལས་བདས་ན་ཉེས་དམིགས་ཆེ་བར་སྡོམ་འབྱུང་སོགས་ལས་ཡང་ཡང་གསུངས་ཀྱང། མཆོད་རྟེན་ནི་ནང་གི་སྤངས་རྟོགས་སོགས་མཚོན་བྱེད་ཙམ་ལས་དེ་དང་དབྱིབས་བསྟུན་རྒྱུ་མེད་པས་སྔ་མ་དང་མི་འདྲ་བར་མ་
ཟད༑ དུས་ཀྱི་འཁོར་ལོ་ལས་མགྲིན་ཐུང་མཆོད་རྟེན། དྲི་མེད་འགྲེལ་བའི་མགྲིན་རིང་མཆོད་རྟེན་བཤད་པ་ཤིན་ཏུ་མི་འདྲ་ལ། བུ་སྟོན་དང་སྟག་ལོ། བྲག་ནག་པ། སྤྲུལ་སྐུ་འཕྲང་ཁ་སོགས་ཀྱིས་གསུངས་བ་རྣམས་ཀྱང་རིག་པས་དཔྱད་དེ་མཛེས་བཙལ་
བས་རྒྱ་དཔངས་སོགས་མི་འདྲ་བ་ཁོ་ནར་འབྱུང། གྲགས་ཆེ་བར་མཆོད་རྟེན་གྱི་དབངས་ལ་རྒྱ་ཉིས་འགྱུར་ལྟ་བུ་བྱེད་ཀྱང། ཤིན་ཏུ་ཆེ་བ་རྣམས་དེ་ལྟར་བྱས་ཚེ་མི་བརྟན་པས། དཔངས་ལ་རྒྱའི་ཕྱེད་དུ་བྱས་ཀྱང་ཆོག་སྟེ། སྟག་ལོའི་དཔལ་འབྱོར་རྒྱ་མཚོ་ལས། རྒྱར་
དཔག་ཚད་ཙམ་ལ་འཕངས་སུ་དེ་བྱེད་པ་བཤད་ན། ཞེས་པ་ནས་རྒྱ་ཆེས་གྲགས་པས་འཕང་དུ་དེའི་ཕྱེད་ལས་སློང་མི་ཐུབ་པ་ལ་དགོངས། ཞེས་གསུངས་པ་ལྟར་རོ། །དེར་མ་ཟད་སྔོན་གྱི་དམ་པ་རྣམས་ཀྱིས་བཞེངས་པའི་མཆོད་རྟེན་ཆེན་མོ་ཕལ་ཆེར་ཡང་དྤངྶྦ་ཚད་ལས་རྒྱ་ཆེ་བ་ཤ་སྟག་ཡིན་ཏེ། དཔེར་ན་ཤྲཱིདྷ་ན་ཀ་ཊ་ཀའམ། དཔལ་ལྡན་འབྲས་སྤུངས་ཀྱི་མཆོད་རྟེན་ཡང་རྒྱར་ངོས་རེ་ལ་དུས་འཁོར་ལུགས་ཀྱི་རྒྱང་གྲགས་བཅུ་སྟེ་འདོམ་ཁྲི་ཕྲག་དེ་ཡོད་ཀྱང། དབངས་སྔོན་རྒྱལ་བོ་བལ་མི་ཏྲས་རས་ཡུག་འདོམ་བཞི་བརྒྱ་པ་ཞིག་རྩེ་མོ་ནས་བརྐྱངས་
པ་བང་རིམ་སྟེང་མའི་ཁར་སླེབ་བར་བཤད་པས། རྒྱ་ཁྱོན་གྱི་ཁུངས་སུ་སོང་བའི་ཤུལ་ནས་དེ་ཡན་གྱི་དཔངས་ལ་འདོམ་བརྒྱ་སྐོར་ལྷག་མི་ལུས་པའི་ཚོད་དུ་སྣང་སྟེ། དེའི་འདྲ་བཤུས་ལ་བུ་སྟོན་གྱིས་ཞལ་བྱང་བཏབ་པ་ལས། རྒྱ་ཆེ་ཞིང་དབངས་མི་མཐོ་བ་རྩེ་ནས་རས་ཡུག་
འདོམ་བཞི་བརྒྱ་ཡོད་པ་བརྐྱངས་བས་བང་རིམ་གོང་མ་ལ་སླེབ་པ་ཙམ་བཞུགས། ཞེས་པ་ལྟར་ཏེ། གཞན་ཡང་བྱ་རུང་ཁ་ཤོར་རྒྱལ་རྩེའི་མཆོད་རྟེན་ཆེན་མོ་སོགས་དབངས་ལས་རྒྱ་ཆེ་བའི་ཁུངས་ཐུབ་མང་ངོ། །དེ་བཞིན་དུ་བུམ་པ་ཡང་ཡོངས་གྲགས་སྟོད་ཆེ་ལ་སྨད་ཕྲ་བར་བྱེད་ཀྱང། སྟག་ལོས་
སལ་བཞེངས་ན་བུམ་པ་དང་བྲེ་གདོང་བསྐྱུང་ཞིང་གཞན་རྣམས་བསྐྱེད། ཅེས་གསུངས་པ་ལྟར། འདི་འདྲ་ལ་དམིགས་བསལ་གྱིས་དེ་མི་དགོས་ཤིང། གཞུང་གཞན་ལས་དྲིལ་བུའི་ཅུང་གང་ལྟ་བུར་གསུངས་པས། ད་ལྟ་བཀའ་གདམས་གདུང་རྟེན་དུ་གྲགས་པ་ཐམས་ཅད་ཀྱང་དབྱིབས་དེ་ལྟར་
འབྱུང་ངོ། གལ་ཏེ་ཚད་དབྱིབས་གཅིག་ཁོ་ནར་མ་བྱས་ཀྱང་ཉེས་བར་མི་འགྱུར་ན་ཆག་ཚད་བཤད་བ་དགོས་མེད་དུ་འགྱུར་རོ་སྙམ་ན་མ་ཡིན་ཏེ། དེ་ནི་གཞན་གྱི་དགག་བྱ་དགོས་པ་སོགས་མེད་ཚེ་ཆག་ཚད་ཅིག་ལམ་བརྟེན་ན་རྟོག་བཟོ་ཁོ་ན་མཆེད་པས་སྐབས་ཤིག་ནས་རྣམ་བ་ཅི་
ཡང་མིན་པ་ཞིག་ཏུ་འགྲོ་བ་འགོག་བའི་ཆེད་ཡིན་ནོ། །ཚད་ཀྱི་མཚན་ཉིད་བཤད་པ་ཡོད་ཕྱིན་དེ་དང་མ་མཐུན་པ་ཉེས་པ་ཁོ་ནར་འགྱུར་ན། ཡི་གེ་ལ་ཡང་རྫབ་ཆེན་རྫབ་ཆུང། འབྲུ་ཆེན་འབྲུ་ཆུང། ནང་གསེས་ཀྱི་ལི་ལུགས། ལྡན་ལྕགས་སོགས་ཀྱི་མཚན་ཉིད་སོ་སོར་བཤད་པ་མང་

[019A]༄༅། །ཞིང༑ ཁྱད་པར་རྩ་བ་ལྟ་བུ་རྫབ་ཆེན་གྱི་རྣམ་བཞག་ཐུ་མིའི་དགོངས་པ་སྐ་བ་དཔལ་བརྩེགས་ཀྱི་ལུགས་བཞིན་ཁྱུང་པོ་གཡུ་ཁྲིས་ཐིག་རིས་སུ་བཏབ་པ་སུམ་པ་གནོད་སྦྱིན་སོགས་ཀྱིས་དར་རྒྱས་སུ་བྱས་པ་ལྟར། མཆོས་ཉེར་གཅིག། བུ་ཆོས་
དྲུག༑ སྤྱི་ཆོས་གསུམ། གཅེས་སོ་བརྒྱད། ཡི་གེ་རང་རང་ལ་སྒོས་ཀྱི་ཐིག་འདེབས་ལུགས་སོགས་མང་ཡང་དེང་སང་དེ་ཇི་ལྟ་བ་བཞིན་བྱས་པ་མི་སྲིད་ནའང། གསུང་རབ་བཞེངས་པ་དགག་བྱ་མེད་པ་བཞིན་ནོ། །ཡང་མཆོད་རྟེན་འདི་གོང་དུ་མཆོད་རྟེན་གྱི་དབྱེ་བ་མང་དུ་བཤད་པ་
དེ་ལས་གང་དུ་གཏོགས་སྙམ་ན། ཁང་བུ་བརྩེགས་པའམ་གཙང་ཁང་ཅན་དུ་གྲགས་བ་དེ་ཉིད་ཡིན་ནོ། །མཆོད་རྟེན་བརྒྱད་ཀྱི་ནང་ནས་གང་དུ་གཏོགས་ཤེ་ན། དུས་འཁོར་ཊཱིཀ་ཆེན་གྱི་ཁ་སྐོང་ཞང་ཞུང་བས་མཛད་པའི་ཡེ་ཤེས་ལེའུ། སྤྱིར་མཆོད་རྟེན་གྱི་དབྱེ་བ་མཐའ་ཡས་བས་དེ་བརྒྱད་གང་རུང་དུ་འདུ་
བའི་ངེས་བ་མེད་ཀྱང། ཁྱད་ཆོས་ཕྱོགས་མཐུན་རེའི་སྒོ་ནས་གང་ཡང་རུང་བར་བསྡུས་ཆོག་པར་གསུངས་བ་ལྟར་ན་འདི་ལ་གློ་འབུར་དང་ཐེས་སྐས་པད་སྤུངས་སོགས་མེད་པས་གཞན་དུ་དོགས་པ་མི་དགོས་ཤིང། འདིའི་བང་རིམ་ལ་སྒོ་ཁ་ཤས་ཡོད་ཀྱང་བང་རིམ་བཞི་ཀར་
ཆ་མཉམ་དུ་མེད་པས་བྱང་ཆུབ་ཆེན་པོར་གཏོགས་པ་བྱས་ན་ལེགས་སོ། །ཞེས་བྱ་བ་ནི་གསུམ་པ་རྟེན་ཇི་ལྟར་བཞུགས་པའི་མཚན་བྱང་གི་སྐབས་སོ།།    ༈    །།བཞི་བརྟེན་བཞེངས་བའི་ཕན་ཡོན་བརྗོད་པ་ལ་དེ་ཡང་དཔལ་ལྡན་ཟླ་བས། སངས་རྒྱས་ཆོས་དང་དགེ་འདུན་ནི་།ཐར་པ་འདོད་པ་
རྣམས་ཀྱི་སྐྱབས། །ཞེས་གསུངས་པ་ལྟར། སྲིད་ཞིའི་འཇིགས་པ་མཐའ་དག་སྒྲོལ་བའི་མགོན་སྐྱབས་གཅིག་པུར་གྱུར་བ་ནི་དཀོན་མཆོག་རིན་པོ་ཆེ་རྣམ་པ་གསུམ་ལས་གཞན་ན་མེད་པས་ཐར་པ་འདོད་པ་རྣམས་ཀྱིས་དེ་ཉིད་གཙུག་རྒྱན་དུ་བཟུང་ནས་བཀུར་སྟི་

[019B] ཆོས་ཐམས་ཅད་ཀྱི་རྒྱལ་པོའི་མདོ་ལས། ལྷ་དང་བཅས་པའི་འཇིག་རྟེན་ན། །དཀོན་མཆོག་གསུམ་པོ་མ་གཏོགས་པ། །ཡོན་གྱི་གནས་འགའ་ཡོད་མ་ཡིན། །ཞེས་གསུངས་སོ། །བཀུར་སྟི་བྱ་བའི་ཚུལ་ཡང་སྟོན་པ་བཞུགས་
བའི་དུས་ནས་མཛད་པ་ཁྱད་པར་ཅན་གང་བསྟན་པའི་ས་དེར་མཆོད་རྟེན་བརྩིགས་ནས་དེ་ལ་ཕྱག་མཆོད་སོགས་ཀྱི་དགེ་བ་རླབས་པོ་ཆེ་བསྒྲུབ་པའི་སྲོལ་བཟང་བྱུང་བ་བཞིན། རབ་མཆོད་རྟེན་དང། ཐ་ན་སངས་རྒྱས་རྗེས་སུ་དྲན་པའི་ཐབས་ཀྱི་མཚོན་བྱེད་ཅི་རིག་
བྱས་པས་རང་གཞན་གྱི་དོན་མཆོག་ཏུ་འགྱུར་ཏེ། དགེ་བའི་རྩ་བ་ཡོངས་སུ་འཛིན་པའི་མདོ་ལས། ལམ་པོ་ཆེའི་བཞི་མདོ་སྐྱེ་བོ་མང་པོ་འདུ་བའི་སར་མཆོད་རྟེན་དང་ཁང་པ་བརྩེགས་པའམ། རྡོ་བའི་ཀ་བའམ། དེ་བཞིན་གཤེགས་པའི་སྐུའམ། དེ་བཞིན་
གཤེགས་བའི་ཡོན་ཏན་རྗེས་སུ་དྲན་པ་གང་ཡང་རུང་བ་བྱེད་དེ་ཞེས་སྤྱིར་བསྟན་ནས། འདི་ལྟ་སྟེ་དཔེར་ན། ཆོས་ཀྱི་འཁོར་ལོ་བསྐོར་བའམ། མངོན་པར་འབྱུང་བའམ། བྱང་ཆུབ་ཀྱི་ཤིང་དྲུང་དུ་བདུད་འཇོམས་པའམ། དེ་བཞིན་གཤེགས་པའི་ཆོ་
འཕྲུལ་ཆེན་པོའམ། དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་ཆེན་པོ་ཡང་དག་པར་བསྟན་པའམ། ལྷ་ལས་བབས་པའམ། ལྷ་ཡུལ་དུ་མངོན་བར་འཛེགས་པར་བྱེད་པའི་དེ་བཞིན་གཤེགས་པའི་མཆོད་རྟེན་བརྩིགས་པར་བྱེད་
པ་ཡིན་ཞེས་མཆོད་རྟེན་གཙོ་བོར་གསུངས། ཁྱད་བར་དུ་མདོ་དྲན་པ་ཉེར་བཞག་ལས། རྟེན་དང་བརྟེན་པ་ལེགས་བསྐྲུན་དང། དགེ་འདུན་གནས་མལ་བཅའ་བ་སོགས། །དགེ་ནས་དགེ་བར་རྟག་ཏུ་འགྱུར། །བསྐལ་པ་བྱེ་བ་སྟོང་དུ་ཡང།།

[020A]༄༅། །དགེ་བ་ཡོངས་སུ་ཆུད་མི་ཟ། །ཞེས་བརྟེན་པ་སྐུ་གཟུགས་སོགས་དང་རྟེན་ཁང་པ། དེའི་ཡོ་བྱད་སོགས་གང་བསྒྲུབ་ཀྱང་ཕན་ཡོན་མཐའ་ཡས་པ་འབྱུང་བར་གསུངས་ལ། འདི་ནི་ལུང་ཞུ་བའི་འགྲེལ་པ་དགེ་ལེགས་བཤེས་གཉེན་
གྱིས་མཛད་པ་ལས། མཆོད་རྟེན་དེ་ཉིད་གནས་ཡིན་ཏེ། བསོད་ནམས་མཐའ་ཡས་པ་འདུ་བའི་སྒོ་རྒྱས་པར་བྱེད་པའི་གནས་ཡིན་པའི་ཕྱིར་རོ། །ཞེས་དང། ཁྱད་བར་དཔལ་གསང་བ་འདུས་བ་ལས། མཆོད་རྟེན་སངས་རྒྱས་ཐམས་ཅད་ཀྱི། །བཞུགས་
གནས་ཕོ་བྲང་ཡིན་པར་བཤད། །ཅེས་པ་སྤྱི་དོན་དུ་བཤད་པ་ལྟར་རྟེན་དུ་འགྲོ་བར་མ་ཟད་དངོས་སུ་ཡང་རྟེན་ལྷ་ཁང་དང། ནང་དུ་སྐུ་གསུང་ཐུགས་རྟེན། ཕྱི་དབྱིབས་མཆོད་རྟེན་གྱི་རྣམ་པར་ཡོད་པ་ཀུན་གྱི་སྒོ་ནས་རྟེན་དང་བརྟེན་པ་ཐམས་
ཅད་བཞེངས་པར་ཡང་འགྲོ་བས། དེའི་ཕན་ཡོན་ནི་མེ་ཏོག་བརྩེགས་བའི་མདོ་ལས། གང་གིས་དེ་བཞིན་གཤེགས་པ་མཐོང་སྟེ་སེམས་དང་བས་མཆོད་པ་དང། གང་གིས་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པའི་རིང་བསྲེལ་
ཡུངས་འབྲུ་ཙམ་ལ་མཆོད་པ་བྱེད་བ་ནི་རྣམ་པར་སྨིན་པ་མཉམ་པར་ཤེས་པར་བྱ་སྟེ། བྱེ་བྲག་གམ་ཐ་དད་མེད་དོ། །ཞེས་དང་དཀོན་མཆོག་བརྩེགས་པ་ལས། གང་ལ་ལ་ཞིག་བཅོམ་ལྡན་འདས་ཡོངས་སུ་མྱ་ངན་ལས་འདས་པ་དང། ད་ལྟ་
བཞུགས་པ་ལ་མཆོད་པ་བྱེད་པ་དེའི་ཕན་ཡོན་རྣམས་ནི་མཚུངས་མཉམ་ཞིང་འདྲའོ་ཞེས་ང་འཆད་དོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པ་རྣམས་ནི་ཆོས་ཀྱི་སྐུའི་རབ་ཏུ་ཕྱེ་བ་ཡིན་གྱི་གཟུགས་ཀྱི་སྐུའི་རབ་ཏུ་ཕྱེ་བ་མ་ཡིན་པའི་ཕྱིར་རོ། །ཞེས་

[020B]གསུངས་ཏེ། དེའི་རྒྱུ་མཚན་གྱིས་ཨ་བྷྱ་ཀ་རས་ཐུབ་པ་དགོངས་རྒྱན་ལས། འདིར་སངས་རྒྱས་ནི་གཉིས་ཏེ། དོན་དམ་པ་ནི་སྐུ་གསུམ་གྱིས་ཡང་དག་པར་བསྡུས་པའོ། །ཐ་སྙད་པ་ནི་སྐུ་གདུང་གི་
མཆོད་རྟེན་དང་སྐུ་གཟུགས་དང། ཞེས་པ་ནས། མཉམ་པར་སེམས་རབ་ཏུ་དྭངས་པའི་རྣམ་པར་སྨིན་པ་མཉམ་པར་གསུངས་སོ། །ཞེས་དང་ཀུན་མཁྱེན་འཇམ་དབྱངས་བཞད་པས། སྐུ་འདྲ་དང་སྐུ་གདུང་དེ་མིན་ཀྱང་མཆོད་སོགས་སངས་རྒྱས་དང་
མཉམ་པས་སངས་རྒྱས་ཀྱི་ཐ་སྙད་བྱས། ཞེས་གསུངས་པ་ལྟར་རོ། །དེ་ལྟར་ན་ཉན་རང་དགྲ་བཅོམ་སོགས་ལ་བསྙེན་བཀུར་བ་ལྟ་བུའི་དགེ་རྩ་ཐམས་ཅད་ལས་འདི་ཉིད་ཆེས་ཁྱད་པར་དུ་འཕགས་ཏེ། རྨད་དུ་བྱུང་པའི་མདོ་ལས། འཛམ་བུའི་གླིང་དཔག་
ཚད་བདུན་སྟོང་ཡོད་པ་དང། ལུས་འཕགས་པའི་གླིང་དཔག་ཚད་བརྒྱད་སྟོང་ཡོད་པ་དང། བ་ལང་སྤྱོད་དཔག་ཚད་དགུ་སྟོང་པ་དང། སྒྲ་མི་སྙན་དཔག་ཚད་སྟོང་ཕྲག་བཅུ་པ་དང། ལྷའི་དབང་པོའི་ཁང་བཟང་རྣམ་པར་རྒྱལ་བའི་རྒྱལ་བྱེད་རྣམས་རིན་པོ་ཆེ་སྣ་བདུན་གྱི་
རང་བཞིན་དུ་བྱས་ཏེ་དད་པས་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་རྒྱུན་དུ་ཞུགས་པ་དང། ལན་གཅིག་ཕྱིར་འོང་བ་རྣམས་དང། ཕྱིར་མི་འོང་བ་རྣམས་དང། དགྲ་བཅོམ་པ་རྣམས་དང། རང་སངས་རྒྱས་རྣམས་དང། ཕྱོགས་བཅུའི་དགེ་སློང་གི་དགེ་
འདུན་འཕུལ་བ་བས། གང་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོངས་སུ་མྱ་ངན་ལས་འདས་པའི་མཆོད་རྟེན་འཇིམ་པ་ལས་སྐྱུ་རུ་རའི་འབྲུ་ཙམ་བྱས་ལ། ཁ་བ་ཙམ་གྱི་སྲོག་ཤིང་བཙུགས་ཏེ། རྒྱ་ཤུགས་

[021A]༄༅། །གི་ལོ་མ་ཙམ་གྱི་གདུགས་གསོལ་ནས། ནས་འབྲུ་ཙམ་གྱི་སྐུ་གཟུགས་བྱས་ལ། ཡུངས་འབྲུ་ཙམ་གྱི་རིང་བསྲེལ་བཅུག་ན་དེ་ནི་དེ་བས་བསོད་ནམས་ཆེའོ་ཞེས་ད་སྨྲའོ། །ཞེས་དང། སའི་སྙིང་པོ་འཁོར་ལོ་བཅུ་པ་ལས་
ཀྱང། སྟོང་གསུམ་གང་བའི་དགྲ་བཅོམ་པ་རྣམས་ཀྱི་བཅིངས་པ་བཀྲོལ་ཏེ་བསྙེན་བསྐུར་བ་བས། སངས་རྒྱས་ཀྱི་རིང་བསྲེལ་གྱི་ཕྱིར་མཆོད་རྟེན་བརྩིགས་པ་བསོད་ནམས་མང་བར་གསུངས། ལས་རྣམ་པར་འབྱེད་པའི་མདོར་རྒྱལ་པོའི་རིགས་སུ་སྐྱེ་བ་ནས་མྱ་ངན་ལས་
འདས་པའི་བར་གྱི་ཕན་ཡོན་བཅོ་བརྒྱད་གསུངས་ལ། གསལ་རྒྱལ་གྱིས་ཞུས་པ་ལས། ཐུབ་པའི་དབང་པོའི་མཆོད་རྟེན་བཞེངས་པ་ཡིས་།མྱ་ངན་རྣམ་བསལ་ལུས་ཀུན་རྒྱས་པ་དང། །གཙོ་བོར་གྱུར་པ་རིན་ཆེན་མཛོད་མང་དང། །ས་སྟེང་དགྲ་ཡི་ཚོགས་ལས་རྒྱལ་
བར་འགྱུར། །ཞེས་སོགས་གནས་སྐབས་ཀྱི་ཕན་ཡོན་དུ་མ་དང། དཀོན་མཆོག་ཏ་ལ་ལས། གཟུགས་རྣམས་སྦྱོང་བའི་འོད་ཟེར་རྣམ་གཏོང་ཞིང། །མི་དབང་རྣམས་ཀྱིས་བསམ་ཡས་སྐུ་མཐོང་སྟེ། །སྐུ་གཟུགས་རི་མོ་སྣ་ཚོགས་མང་པོ་དང། །མཆོད་རྟེན་བྱས་
པས་གཟུགས་སྤྱོད་འོད་འགྲུབ་བོ། །ཞེས་གཟུགས་སྐུ་འགྲུབ་པའི་མཐར་ཐུག་གི་ཕན་ཡོན་བསྟན་ལ། མདོར་ན་གསལ་རྒྱལ་གྱིས་ཞུས་པ་ལས་བཅོམ་ལྡན་འདས་ཀྱི་མཆོད་རྟེན་རྣམས་དང་ནི། །སྐུ་གཟུགས་རྣམ་པ་རྡུལ་ཕྲན་ཅི་སོང་བ། །དེ་ཡི་གྲངས་
སྙིད་དེ་བྱེད་མི་རྣམས་ཀྱིས། །ལྷ་ཡུལ་ས་སྟེང་ངེས་པར་རྒྱལ་སྲིད་འཐོབ། །གཟུགས་དང་གཟུགས་མེད་ཁམས་ཀྱི་ཏིང་ངེ་འཛིན་།ཕུན་སུམ་ཚོགས་པའི་ས་མཆོག་ཀུན་མྱང་ནས། །ཐ་མར་སྐྱེ་དང་རྒལ་སོགས་པ་ཡི། །སྡུག་བསྔལ་མེད་པའི་སངས་རྒྱས་

[021B] །ཅེས་གསུངས་པ་བཞིན། མཆོད་རྟེན་རྫོགས་པར་བཞེངས་པ་དང་དེའི་གྲོགས་བྱེད་པ་རྣམས་ལ་གནས་སྐབས་དང་མཐར་ཐུག་གི་ཕན་ཡོན་བསམ་གྱིས་མི་ཁྱབ་པར་མ་ཟད། དེའི་ནང་དུ་འཇིམ་གོང་ཙམ་ཞིག་འཇོག་པ་ཡང་ཕན་ཡོན་ཤིན་ཏུ་ཆེ་
བའི་ཚུལ། ལུང་གཞི་ལས། གང་ཞིག་རབ་དྭངས་སེམས་ཀྱིས་སངས་རྒྱས་ཀྱི། །མཆོད་རྟེན་ལ་ནི་འཇིམ་གོང་འཇོག་བྱེད་ན། །ཛམྦུ་ཆུ་བོའི་གསེར་གྱི་གར་བུ་ནི། །སྟོང་ཕྲག་བརྒྱས་ཀྱང་དེ་དང་མཉམ་པ་མིན། །ཞེས་གསུངས་ལ། དེར་མ་ཟད་དམ་ཆོས་པད་དཀར་
ལས། བྱིས་པས་རྩེད་མོས་དེ་དང་དེ་དག་ཏུ། །གང་གི་རྒྱལ་བ་དེ་ཕྱིར་མཆོད་རྟེན་དང། །བྱེ་མ་ལས་ནི་ཕུང་པོ་བྱས་པ་ཡང། །དེ་རྣམས་ཀྱིས་ཀྱང་བྱང་ཆུབ་ཐོབ་པར་འགྱུར། །ཞེས་དང། འཕགས་པ་སངས་རྒྱས་ཀྱི་སྟོབས་བསྐྱེད་བའི་ཆོ་འཕྲུལ་བསྟན་པ་ལས་
གང་གིས་དེ་བཞིན་གཤེགས་པ་ལ་མཆོད་པའི་ཕྱིར་བཞད་གད་དམ་ཀུ་རེའམ་བྱིས་པའི་ཀྱལ་ཀའམ། རྩེད་མོར་བྱེད་པས་འཇིམ་བ་ལས་མཆོད་རྟེན་བྱེད་ན། དེ་དག་ཐམས་ཅད་སྡུག་བསྔལ་མཐར་བྱས་ནས་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་མངོན་པར་འཚང་རྒྱ་བར་འགྱུར། ཞེས་རྩེད་མོ་ཚུན་ཆད་ལ་མཆོད་རྟེན་གྱི་རྣམ་པ་བཞེངས་བ་ཡང་ཞིང་གི་མཐུས་ཐར་པའི་རྒྱུར་འགྲོ་བར་གསུངས་ན། དད་པའི་ཀུན་སློང་རྣམ་དག་གི་སྒོ་ནས་དེའི་བྱ་བ་ལ་བརྩོན་པ་ལྟ་ཅི་སྨོས་ཏེ་སློབ་དཔོན་མ་ཏི་ཙི་
ཏྲས། གཙུག་ལག་ཁང་གི་དོན་དུ་ནི། །ཚིག་གིས་རབ་ཏུ་བསྐུལ་བ་དང། །ཚོགས་པ་ཡི་ནི་གྲོགས་བྱེད་ཅིང། །ངེས་པར་ཀུན་ཏུ་འགྲོ་བྱེད་པ། །གཉིད་ལོག་པའམ་ལངས་པ་ན། བསོད་ནམས་རྒྱུན་ནི་ཚད་མེད་འཕེལ། །ཞེས་གསུངས་ཤིང་ཐ་ན་རྟེན་

[022A]༄༅། །བཞེངས་པ་དེའི་བཟའ་བཏུང་གི་ཆ་བྱད་བསྒྲུབ་པ་དང་དེའི་རྐྱེན་གྱིས་རྐང་འོག་ཏུ་ཤི་བའི་འབུ་སྲིན་ཕྲ་མོ་ཚུན་ཆད་ཀྱང་འཁོར་བ་མཐའ་ཅན་དུ་འགྱུར་བའི་ཚུལ། པཎྜི་ཏ་ནགས་ཀྱི་རིན་ཆེན་གྱི་གསུང་རྒྱལ་དབང་བདུན་
པས་རྟེན་དེབ་ཏུ་དྲངས་པ་ལས། སྐུ་གསུང་ཐུགས་ཀྱི་རྟེན་བཞུགས་པའི་དྲི་གཙང་ཁང་དང་གཙུག་ལག་ཁང་དང་གནས་མལ་བཞེངས་པ་ལྟ་ཅི་སྨོས། ཐ་ན་དེ་རྣམས་ཀྱི་སྒོ་ཁྱམས་དང། གཡོས་མལ་བྱེད་པའི་ཁང་ཕྲན་ཙམ་བཞེངས་པའི་ཆེད་དུ་གོམ་པ་
བདུན་བརྒྱབ་ན་ཡང་ངན་སོང་དུ་མི་འགྲོ་ཞིང་ལྷ་ལུས་འཐོབ་བོ།། དཀོན་མཆོག་གསུམ་བཞུགས་པའི་གནས་གཞི་བཟོ་བ་དེ་ལ་དམིགས་པའི་བཟའ་བཏུང་གི་སྦྱོར་བའི་དུ་བ་ཕོག་པའི་སེམས་ཅན་དང། ལས་མིའི་རྐང་འོག་ཏུ་སྲོག་ཆགས་ཤི་བ་རྣམས་
ཀྱང་ངན་སོང་གསུམ་གྱི་གནས་སུ་མི་ལྟུང། ཕ་ལ་ཕ་ལ། ཞེས་གསུངས་པ་ཡང་རྒྱལ་བའི་བཀའ་ཚད་མར་གྱུར་པའི་ཁུངས་དང་ལྡན་པ་གཞིར་བཅས་ཤིང། འདི་དག་སངས་རྒྱས་ཀྱི་མཐུ་བསམ་གྱིས་མི་ཁྱབ་པའི་གནས་ཡིན་པས་ཕལ་པའི་བློར་ཤོང་
དཀའ་ཡང་དོན་བསླུ་བ་མེད་དེ། དཔེར་ན་ཁྱིམ་བདག་དཔལ་སྐྱེས་སྔོན་སྲིན་བུར་སྐྱེས་པ་ཆུས་ཁྱེར་ཏེ་མཆོད་རྟེན་ལ་སྐོར་བ་ཞིག་བྱས་པས་ཐར་བའི་ས་བོན་བཞག་ནས་སྟོན་པའི་དྲུང་དུ་དགྲ་བཅོམ་ཐོབ་པར་ལུང་ལས་གསུངས་པ་བཞིན་ནོ། །སྐུ་གཟུགས་
བཞེངས་བའི་ཕན་ཡོན་ཡང་ཕལ་ཆེར་མཆོད་རྟེན་དང་ཕྱོགས་མཚུངས་ལྟ་བུར་གསུངས་མོད། འོན་ཀྱང་སྒོས་ཆོས་ཁྱད་པར་འདུ་མ་ཡོད་པས་ཟུར་ཙམ་སྨོས་ན། བདེ་མཆོག་སྡོམ་འབྱུང་ལས། སྔགས་པ་ལས་ནི་དང་པོ་པས། །གཟུགས་བརྙན་

[022B] །བྲིས་སྐུ་སྒྲུབ་ན་མྱུར་བར་ནི། །དངོས་གྲུབ་རྒྱ་ཆེན་ཐོབ་པར་འགྱུར། །ཞེས་ཏིང་འཛིན་སྒྲུབ་པའི་དམིགས་རྟེན་དུ་བསྔགས་ཤིང། དེ་བཞིན་གཤེགས་པའི་སྐུ་གཟུགས་ཀྱི་ལེའུ་ལས། གལ་ཏེ་མཚམས་མེད་པ་ལྔ་བྱས་སུ་ཟིན་
ཀྱང། དེ་བཞིན་གཤེགས་པ་ལ་དད་བ་རྙེད་དེ་སྐུ་གཟུགས་བྱས་ན་ལས་དེས་སེམས་ཅན་དམྱལ་བ་མྱོང་བ་ཆུང་ངུ་མྱོང་སྟེ་ཐེག་པ་གསུམ་གང་ཡང་རུང་བས་ངེས་པར་འབྱུང་བར་འགྱུར་རོ། ཞེས་སོགས་ཀྱིས་སྡིག་ལྟུང་འདག་པ་དང། དཀོན་མཆོག་སྤྲིན་
ལས༑ བྱང་ཆུབ་སེམས་དཔའ་ཆོས་བཅུ་དང་ལྡན་ན། མངལ་གྱི་དྲི་མས་མགོས་པར་སྐྱེའོ། །བཅུ་གང་ཞེན་འདི་ལྟ་སྟེ། དེ་བཞིན་གཤེགས་པའི་སྐུ་གཟུགས་བཞེངས་པ་དང། མཆོད་རྟེན་ཞིག་པ་གསོ་བ་དང་ཕ་མ་ལ་ལུས་ཀྱིས་རིམ་གྲོ་བྱེད་པ་དང་
མཁན་པོ་དང་སློབ་དཔོན་ལ་ལུས་ཀྱིས་རིམ་གྲོ་བྱེད་པ་དང། ཞེས་སོགས་ཀྱིས་མངལ་དུ་མི་སྐྱེ་བར་གསུངས་པས་མཚོན་ཏེ་སྐྱེ་སྒོ་དམན་པ་ཐམས་ཅད་ཁེགས་པར་འགྱུར་བ་དང། སྤྱན་རས་གཟིགས་ཀྱི་མདོ་ལས། འདྲེན་བའི་གཟུགས་སྐུ་རབ་ཏུ་མཛེས་
བྱས་ན། །དེ་ནི་མཆོག་གྱུར་སྐྱེས་བུ་མང་མཆོད་འོས། །བློ་ལྡན་ཕྱུག་ཅིང་ཆེ་ཉིད་རྒྱ་ཆེར་ལྡན། །དབང་ལྡན་འཁོར་ལོས་བསྒྱུར་བའི་རྒྱལ་པོར་འགྱུར། །ཞེས་སོགས་གནས་སྐབས་ཀྱི་ཕན་ཡོན་དུ་མ་གསུངས་ལ། གཙོ་བོར་གྱུར་བ་ནི། ཏིང་ངེ་འཛིན་རྒྱལ་
པོ་ལས། དེ་བཞིན་གསེར་དག་དང་ནི་དངུལ་དག་དང། ཙནྡ་གྱིས་ནི་སྐུ་གཟུགས་བཟང་པོ་དག་མཛེས་ཤིང་ཤིན་ཏུ་ལྟ་ན་སྡུག་པ་བགྱིས། །རིང་པོར་མི་ཐོགས་ཏིང་འཛིན་མཆོག་འདི་འཐོབ། །འཇིམ་པ་དང་ནི་དེ་བཞིན་རྔོ་བ་དང། །ཤིང་དང་རི་མོར་

[023A]༄༅། །བྲིས་པའི་སྐུ་གཟུགས་དང། །ཤིན་ཏུ་མཛེས་ཤིང་ལྟ་ན་སྡུག་བར་བགྱིས། །རིང་པོར་མི་ཐོགས་ཏིང་འཛིན་མཆོག་འདི་འཐོབ་།ཅེས་མྱུར་དུ་ཡང་དག་པའི་ལམ་བཟང་མངོན་དུ་འགྱུར་བ་དང། དོན་རྣམ་
ངེས་པའི་མདོར། དེ་བཞིན་གཤེགས་པའི་སྐུ་སྲེད་མེད་ཀྱི་བུ་ཆེན་པོ་ལྟ་བུར་ཀུན་ཏུ་མཛེས་པ་འདི་ནི་སྔོན་དེ་བཞིན་གཤེགས་པའི་སྐུ་གཟུགས་བྱས་པ་དང། མཆོད་རྟེན་ཞིག་པ་བཅོས་པ་དང། གཞན་དག་འཇིགས་པ་དབུགས་དབྱུང་པ་
བྱས་པས་འགྲུབ། ཅེས་མཐར་ཐུག་རྒྱལ་བའི་གཟུགས་སྐུ་འགྲུབ་པས་ཐེག་དམན་གྱི་དགེ་རྩ་ཀུན་ལས་ལྷག་པ་ཡང། དད་པའི་སྟོབས་བསྐྱེད་པའི་མདོ་ལས། འཇིག་རྟེན་གྱི་ཁམས་ཐམས་ཅད་ཀྱི་རྡུལ་སྙེད་ཀྱི་རང་སངས་རྒྱས་དག་ལ་ཉིན་
གཅིག་བཞིན་དུ་ལྷའི་ཞལ་ཟས་རོ་བརྒྱ་དང་ལྡན་པ་བྱིན་པ་དང་དེ་བཞིན་དུ་ལྷའི་གོས་རྣམས་སྦྱིན་པ་བས། འཇམ་དཔལ། རིགས་ཀྱི་བུའམ་རིགས་ཀྱི་བུ་མོ་གང་ཞིག་སངས་རྒྱས་ཀྱི་སྐུ་གཟུགས་གཅིག་རི་མོར་བྲིས་པ་འདི་ནི་བསོད་ནམས་གྲངས་
མེད་པ་བསྐྱེད་དོ། །ཞེས་ཡུལ་སངས་རྒྱས་ལ་བརྟེན་པའི་དགེ་བ་ནི་ངོ་བོ་ཆེ་ཆུང་གང་ཡིན་ཀྱང་འབྲས་བུ་ཟད་པ་མེད་བའི་བླ་མེད་བྱང་ཆུབ་ཀྱི་རྒྱུ་ཁོ་ནར་འགྲོ་བར་གསུངས་ཏེ། དམ་ཆོས་པདྨ་དཀར་པོའི་ཐབས་མཁས་པའི་ལེའུ་གཉིས་པ་ལས་ཀྱང་
གང་གི་རྩིག་ངོས་གཟུགས་ཀྱི་རི་མོ་དང། །བསོད་ནམས་རྒྱལ་མཚན་ཨྱོངྶ་སུ་རྫོགས་བའི་སྐུ། །བདག་གིས་བྲིས་སམ་འདྲི་རུ་བཅུག་ཀྱང་རུང། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །ཞེས་བསམ་པ་ཐག་པས་བཞེངས་པ་དང། དེརྦ་མ་ཟད། གང་དག་དེ་ལ་དེ་ནི་སློབ་པའི་ཚེ་།རྩེད་མོ་དག་དང་གསར་པ་བྱེད་པ་ན། །རྩིག་ངོས་སོན་མོས་ཤིང་བུས་གཟུགས་བྲིས་པ། །དེ་དག་ཐམས་ཅད་བྱང་ཆུབ་ཐོབ་པར་འགྱུར། །ཞེས་རྩེད་མོ་ཚུན་ཆོད་དུ་བྱས་ན་རང་བྱང་ཆུབ་ཀྱི་ས་བོན་བསྐྲུན་པ་ནི་
མཐོང་ཐོས་དྲན་རེག་དོན་ལྡན་དུ་འགྱུར་བའི་སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པ་དང། སྨོན་གནས་མཁྱེན་པའི་ཏིང་ངེ་འཛིན་གྱི་བྱེད་པ་བླ་ན་མེད་པ་མིན་ཏོ། །གཞན་ཡང་ཕན་ཡོན་མཐའ་ཡས་པའི་ཚུལ་མཁས་མཆོག་དཔའ་བོའི་སྐུ་གཟུགས་ཀྱི་
གཏམ་སོགས་ལས་འབྱུང་ཡང་མ་སྤྲོས་སོ། །དེ་ནས་གསུང་རྟེན་བཞེངས་པའི་ཕན་ཡོན་ཡང་མདོ་རྒྱུད་རང་རང་གི་ནང་དུ་དེ་ཉིད་བྲི་ཀློག་འཛིན་ཅིང་ཆུབ་པ་དང། དོན་སེམས་པའི་ཕན་ཡོན་མི་འདྲ་བར་གསུངས་པ་སྨོས་ཀྱིས་མི་ལང་ལ། ཆ་ཤས་ཙམ་
མཚོན་ན༑ རྒྱལ་བ་བྱམས་པས། ཡི་གེ་འདྲི་མཆོད་སྦྱིན་པ་དང་།ཉན་དང་ཀློག་དང་ལེན་པ་དང། །འཆད་དང་ཁ་ཏོན་བྱེད་པ་དང། །དེ་སེམས་པ་དང་བསྒོམ་པ་སྟེ། །སྤྱོད་པ་འདི་བཅུའི་བདག་ཉིད་ཀྱི། །བསོད་ནམས་ཕུང་པོ་གཞལ་དུ་མེད། །ཅེས་
ཆོས་སྤྱོད་བཅུའི་བསོད་ནམས་གཞལ་དུ་མེད་པར་གསུངས་པའི་རྩ་བ་འདི་ལ་རག་ལས་ཤིང། གཞན་ཡང་གནས་སྐབས་ཀྱི་དབང་དུ་བྱས་ན། རྡོ་རྗེ་སྙིང་པོའི་གཟུངས་ཀྱི་མདོ་ལས། ཡི་གེར་འདྲི་བ་དང་གཞན་དག་ལ་ཡང་རྒྱ་ཆེར་སྟོན་པ་དེ་ལ་ཚེ་འདི་
ལ་ཡོན་ཏན་ཇི་སྙེད་ཅིག་མཆིས་པར་འཆོལ་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། དེ་ལ་ལྷ་དང། ཀླུ་དང། གནོད་སྦྱིན་དང་དྲི་ཟ་རྣམས་བསྲུང་བར་ཤེས་པར་བྱའོ། །དེ་ཆོས་ཐམས་ཅད་ལ་ཐེ་ཆོམ་མེད་པར་ཤེས་པར་བྱའོ། །ཞེས་

[024A]༄༅། །དང། དཀོན་མཆོག་ཏ་ལ་ལས། ཆོས་ཀྱི་རྣམ་གྲངས་འདི་ཡི་གེར་འདྲི་བ་དེ་ནི་མིག་ན་བར་མི་འགྱུར། །ཞེས་སོགས་མཐོང་བའི་ཆོས་ལས་ནད་གདོན་སོགས་ཀྱི་ཉེར་འཚོ་ཞི་བ་དང། སྒོ་མཐའ་ཡས་པར་སྒྲུབ་པའི་གཟུངས་ལས། བླ་
མེད་བྱང་ཆུབ་ལ་རེག་བར་དུ་ཡང། །དེ་ནི་ཏིང་ངེ་འཛིན་དང་མངོན་ཤེས་དང། །གཟུངས་རྣམས་དང་ནི་གཟུགས་དང་ལོངས་སྤྱོད་དང། །སངས་རྒྱས་མཐོང་ལས་ཉམས་པར་ཡོང་མི་འགྱུར། །ཞེས་ཚེ་རབས་ཀུན་ཏུ་རྟེན་བཟང་རྣམ་པར་དག་པ་
ཐོབ་ཅིང། སངས་རྒྱས་མཐོང་བ་དང་མི་འབྲལ་བས་གཟུངས་སྤོབས་སོགས་ཀྱི་ཡོན་ཏན་ཐམས་ཅད་བདེ་བླག་ཏུ་ཐོབ་པར་གསུངས་ལ། མདོར་ན་གཟུངས་དེ་ཉིད་ལས། མདོ་སྡེ་ཐོས་ནས་རྗེས་སུ་ཡི་རང་དང། ཡི་གེར་བྲིས་དང་གཟུང་དང་བཀླགས་
པ་ཡི༑ ༑བསོད་ནམས་ཕུང་པོ་ཇི་ཙམ་བསྐྱེད་པ་ནི། །སེམས་ཅན་ཀུན་གྱིས་ཤེས་པར་ཡོང་མི་ནུས། །དེ་ནི་ཚེ་རབས་ཀུན་ཏུ་རྒྱལ་བ་མཐོང། །དེ་དག་ལ་ཡང་དང་བ་བསམ་ཡས་རྙེད། །མདོ་སྡེ་ཟབ་མོའི་ཚུལ་ཡང་ཤེས་པར་འགྱུར། །དེ་ནི་
མྱུར་དུ་བྱང་ཆུབ་མཆོག་འཚང་རྒྱ། །ཞེས་མཐར་ཐུག་མངོན་པར་འཚང་རྒྱ་བའི་བར་གྱི་ཕན་ཡོན་ཚད་མེད་པ་འབྱུང་བར་གསུངས་སོ། །ཁྱད་པར་དུ་ཐེག་པ་ཆེན་པོའི་སྡེ་སྣོད་རྣམས་ནི་རིགས་ཅན་གསུམ་གྱིས་བསྡུས་པའི་འགྲོ་བ་ཀུན་གྱི་ཕན་བདེ་མ་
ལུས་པའི་འབྱུང་གནས་ཡིན་པས་དེ་ལ་བརྟེན་པའི་བསོད་ནམས་ནི་གཞན་གྱི་དགེ་རྩ་ཐམས་ཅད་ལས་ཁྱད་པར་དུ་འཕགས་ཏེ། སྡུད་པ་ལས་ལ་ལས་གངྒཱའི་ཀླུང་གི་ཇི་སྙེད་ཞིང་རྣམས་ན། །སེམས་ཅན་ཇི་སྙེད་འཁོད་ཀུན་དགྲ་བཅོམ་གྱིས་

[024B] །གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། །སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས་།ཞེས་དང། འཕགས་པ་སངས་རྒྱས་ཀྱི་སྟོབས་བསྐྱེད་པའི་ཆོ་འཕྲུལ་བསྟན་པ་ལས། ཛམྦུའི་གླིང་གི་
སེམས་ཅན་ཐམས་ཅད་འཕགས་པའི་ལམ་ཡན་ལག་བརྒྱད་པ་ལ་འཇོག་ཅིང། བཞག་ནས་ཀྱང་ལྷའི་ལོ་སྟོང་དུ་ཡོ་བྱད་ཐམས་ཅད་ཀྱིས་མཆོད་པ་བས། གང་གིས་ཆོས་ཀྱི་རྣམ་གྲངས་འདི་ལས་ཚིག་བཞི་པའི་ཚིགས་སུ་བཅད་པ་གཅིག་ཙམ་ཡང་
ཉན་པ་དང། འཆང་བ་དང། འདྲི་བ་དང། །འདྲིར་འཇུག་པ་དང་གཞན་ལ་རྒྱས་པར་བྱེད་ན་འདི་ཆེས་བསོད་ནམས་མང་དུ་འཕེལ་ལོ་།ཞེས་གསུངས་ཏེ། དེའི་རྒྱུ་མཚན་ཡང། སྤྱོད་འཇུག་ལས། སེམས་ཅན་ཁམས་ནི་ཚད་མེད་ལ། །ཕན་
འདོད་དེ་ནི་དེ་འདྲའོ། །ཞེས་པ་ལྟར། དམིགས་པ་དང་ཆེད་དུ་བྱ་བ་ཐམས་ཅད་ནམ་མཁའ་དང་མཉམ་པས། ཕན་ཡོན་ཡང་དེ་ལྟར་འབྱུང་ངོ། །ཚུལ་དེ་ལྟ་བུའི་སྒོ་ནས་ཐེག་པ་ཆེན་པོའི་མདོ་རྒྱུད་དེ་དག་ཆ་ཚང་བ་ལྟ་ཞོག། ནང་གི་མཚན་རེ་རེ་འཛིན་
པ་ལ་ཡང་བྱིན་རླབས་བསམ་གྱིས་མི་ཁྱབ་སྟེ། ཆོས་ཐམས་ཅད་ཀྱི་ཡོན་ཏན་བཀོད་པའི་མདོ་ལས། བཅོམ་ལྡན་འདས། སྤྱན་རས་གཟིགས་དབང་ཕྱུག་གི་མིང་ཙམ་ལ་རྟོགས་པ་གང་ལགས་པ་དེ་ཡང་བསམ་པ་ཐམས་ཅད་ཡོངས་སུ་རྫོགས་པར་
འགྱུར་ན། ཡི་གེར་འདྲི་བ་དང། གོས་དང་རྒྱུན་གྱི་མཆོད་པ་ཆེན་པོ་དག་གིས་མཆོད་པ་བགྱིད་པ་དང། ཡི་གེར་འདྲིར་སྩོལ་བ་ལྟ་ཅི་སྨོས། ཞེས་དང། བདེ་མཆོག་རྩ་རྒྱུད་ལས། དེ་བཞིན་ཤྲཱི་ཧེ་རུ་ཀའི། །མཚན་གྱིས་སྡིག་པ་འཇིག་པར་

[025A]༄༅། །འགྱུར༑ ༑བསམ་གཏན་བསམ་པ་ཙམ་གྱིས་སམ། །ཀློག་ཅིག་ཁ་ཏོན་བྲིས་པ་ཡིས། །མཐོ་རིས་ལོངས་སྤྱོད་ཐོབ་འགྱུར་ལ། །ཡང་ན་འཁོར་ལོས་བསྒྱུར་བ་འཐོབ། །ཅེས་སོགས་གཟུངས་དང་མཚན་གྱི་ཕན་ཡོན་བསྟན་
བ་ཤིན་ཏུ་མང་ངོ། །ཕན་ཡོན་དེ་ལྟར་གསུངས་པ་སྔོན་གྱི་དུས་བཟང་པོ་ལ་དགོངས་ཀྱི། སྙིགས་དུས་དེ་ལྟར་མི་འོང་སྙམ་ན་ཤིན་ཏུ་མི་རིགས་ཏེ། སྙིང་རྗེ་པད་དཀར་ལས། མ་འོངས་པའི་དུས་ལྔ་བརྒྱ་པ་ན། ཐ་ན་བྲིས་ཏེ་འཆང་བར་བྱེད་ན་
དེ་བསོད་ནམས་ཆེས་མང་དུ་བསྐྱེད་བར་འགྱུར་གྱི། བྱང་ཆུབ་སེམས་དཔའ་གང་དག་བསྐལ་པ་ཆེན་པོ་བཅུའི་བར་དུ་ཕ་རོལ་ཏུ་ཕྱིན་པ་དྲུག་ལ་སྤྱོད་པའི་བསོད་ནམས་ཀྱི་ཕུང་པོ་ནི་དེ་ལྟ་མ་ཡིན་ནོ་།ཞེས་སྙིགས་མའི་དུས་ཚུལ་ཁྲིམས་སྣ་རེ་བསྲུང་བ་
ཐོས་བསམ་སྣ་རེ་བྱས་པ་ཚུན་ཆད་ལྷག་པར་ཕན་ཡོན་ཆེ་བར་གསུངས་པས། པཎ་ཆེན་ཐམས་ཅད་མཁྱེན་པ་བློ་བཟང་ཡེ་ཤེས་ཀྱི་མྱུར་ལམ་དུ་ལས་སྟོབས་ཆེ་ཆུང་གསུངས་པའི་ཚེ་དུས་ཀྱི་སྟོབས་ཞེས་བསྣན་ནས་གསུངས་པའི་རྒྱུ་མཚན་དེ་ཡིན་
ནོ༑ །ཞེས་བྱ་བ་ནི་བཞི་བརྟེན་བཞེངས་པའི་ཕན་ཡོན་གྱི་སྐབས་སོ། །    ༈   ལ། སའི་སྙིང་པོ་འཁོར་ལོ་བཅུ་པའི་མདོ་ལས། འཇིག་རྟེན་དག་ན་བདེ་ཞིང་སྐྱིད་
པ༑ །དེ་ཀུན་དཀོན་མཆོག་མཆོད་ལས་འབྱུང་བས། །དེ་བས་བདེ་ཞིང་སྐྱིད་པ་འདོད་པས། །དཀོན་མཆོག་མཆོད་ལ་རྟག་ཏུ་བརྩོན་བྱ་།ཞེས་སྤྱིར་སྲིད་ཞིའི་ལེགས་ཚོགས་ཐམས་ཅད་དཀོན་མཆོག་མཆོད་པའི་འབྲས་བུར་གསུངས་

[025B] ཁྱད་པར་དུ་མཆོད་པའི་བྱེ་བྲག་མི་འདྲ་བ་དུ་མས་བསྙེན་བསྐུར་བ་ལས་ཕན་ཡོན་རྣམ་པ་ཐ་དད་པ་སོ་སོར་འབྱུང་བའི་ཚུལ། རྣམ་འདྲེན་སྟོབས་བཅུ་མངའ་བ་ཉིད་ཀྱིས་ཚངས་བའི་དབྱངས་སུ་བསྒྲགས་པ་ནི་འདི་ལྟར། རྒྱལ་པོ་གསལ་རྒྱལ་ལ་
གདམས་པ་ལས། མཆོད་རྟེན་མཆོག་ལ་གདུགས་བརྩེགས་ཕུལ་བ་ཡིས་།ལྷ་དང་མི་ཡི་ནང་དུ་སྐྱེ་བ་དང། །སྲེད་མེད་བུ་ཡི་ལུས་འདྲ་ལུས་ཀུན་བརྟན། །བཀུར་སྟི་བྱས་པའི་ཡོན་ཏན་ལྡན་པར་འགྱུར། །ཐུབ་དབང་མཆོད་རྟེན་རྡོ་ཐལ་བྱུགས་པ་
ཡིས༑ ༑ལྷ་མིའི་འཇིག་རྟེན་དག་ན་ཚེ་རིང་ཞིང། །ལུས་སེམས་ནད་དང་མྱ་ངན་མེ་སྤངས་ཏེ། །རྟག་ཏུ་སྐྱེད་ཅིང་ནོར་གྱིས་ཕྱུག་པར་འགྱུར། །གསེར་དངུལ་སྤ་བའི་གླེག་མས་གཡོགས་པ་ཡི། །ཐུབ་པའི་དབང་པོའི་མཆོད་རྟེན་བྱས་པ་ཡིས། །
མི་རྣམས་སྲིད་པའི་ཁྱད་པར་གཞན་དག་ཏུ། །ལུས་མཁྲེགས་འོད་ཀྱང་འབར་ཞིང་མཛེས་པར་འགྱུར། །སུ་དག་ལ་མཆོད་རྟེན་སྐུ་གཟུགས་ལ། །དད་པའི་སེམས་ཀྱིས་བླ་རེ་འབུལ་བྱེད་པ། །དེ་དག་ས་སྟེང་རྒྱ་མཚོའི་མཐའ་ཀླས་པ། །མ་ལུས་
གནོན་བྱེད་རྒྱལ་གཅིག་དབང་བྱེད་འགྱུར། །བདེ་གཤེགས་མཆོད་རྟེན་དག་ལ་དགའ་བཞིན་དུ། །རྣམ་མང་རྒྱ་ཆེན་གདུགས་ནི་བཏགས་པ་ཡིས། །ལྷ་མིའི་འཇིག་རྟེན་དག་ན་གདུགས་འདྲ་བར། །ལྷ་དང་མི་ཡི་དབང་པོ་ལྟ་བུར་འགྱུར། །
མི་རྣམས་སུ་དག་སྐུ་གདུང་སྙིང་པོ་ཅན། །དྲི་མེད་བསོད་ནམས་འབྱུང་གནས་འགྱུར་བ་ལས། །བདན་མཛེས་པ་སྣ་ཚོགས་འདོགས་པ་དག་།མཐུ་དང་ལྡན་ཞིང་སྲིད་གསུམ་མཆོད་གནས་འགྱུར། །བདེ་གཤེགས་མཆོད་རྟེན་ཅོད་པན་བཏགས་

[026A]༄༅། །བ་ཡིས༑ ༑མི་དབང་དཔལ་དང་ལྷ་དབང་དཔལ་ཐོབ་ཅིང་།བདེ་བའི་མཆོག་ཀྱང་ཉམས་སུ་མྱོང་གྱུར་ནས། །རྣམ་པར་གྲོལ་བའི་ཅོད་པན་ཁྱད་པར་འཐོབ། །རྒྱལ་བའི་མཆོད་རྟེན་དག་ལ་དྲི་ཕུལ་བས། །ཚིག་
བཙན་གྲགས་པ་ཆེན་པོ་དག་དང་ལྡན། །ཚངས་པའི་སྒྲ་དབྱངས་ཡིད་འོང་སྐྱེ་བ་དྲན། །དེ་དག་གིས་ནི་རྒྱན་རྣམས་སྣ་ཚོགས་འཐོབ། །མཁས་པ་སུ་དག་བདེ་གཤེགས་མཆོད་རྟེན་ལ། །དད་པའི་སེམས་ཀྱིས་ཕྲེང་བ་འདོགས་བྱེད་པ། །གསེར་
ཕྲེང་རིན་ཆེན་མང་པོས་ལེགས་སྤྲས་པ། །བསོད་ནམས་ལས་ལྡན་དེ་ཡི་མགོ་ལ་ཐོགས། །སྟོན་པའི་མཆོད་རྟེན་དག་ལ་རྒྱན་འཕྲེང་འདོགས། །དེ་དག་དོ་ཤལ་རྒྱན་ལྡན་ནོར་བུ་དང། །གདུ་བུ་དག་དང་དབུང་རྒྱན་མཆོག་རྣམས་ཀྱིས། །ལུས་
བརྒྱན་འཇིག་རྟེན་དག་ན་རྒྱུ་བར་འགྱུར། །སུ་དག་བདེ་བར་གཤེགས་པའི་མཆོད་རྟེན་ལ། །ས་དང་ལྕིབས་ཉུག་པ་དེ་དག་ནི། །ལྷ་དང་མིར་སྐྱེ་ལུས་མདོག་སྡུག་པ་དང། །རྣམ་དག་རྨ་མེད་བདེ་དང་ལྡན་པར་འགྱུར། །ཐུབ་དབང་མཆོད་རྟེན་
ཕྱི་དོར་བྱས་པ་ཡིས། །ཤིན་ཏུ་ལྟན་སྡུག་ཅིང་མིག་ཏུ་མཛེས་།བྱེད་བཞིན་བཟང་ཞིང་པདྨའི་མདོག་དང་ལྡན། །སྲིད་པའི་སྐྱོན་རྣམས་དང་ཡང་བྲལ་ཡང་འགྱུར། །སུ་དག་སྤྲོས་མཆོག་སྦར་བའི་འབྲུ་མར་གྱིས། །བདེ་བར་གཤེགས་པའི་
མཆོད་རྟེན་ཉུག་བྱེད་པ། །དེ་དག་སྤོས་ཀྱིས་མཆོད་ཅིང་ཙནནྡ་གྱིས། །ལུས་བྱུགས་ཉི་མའི་འོད་དང་འདྲ་བར་འགྱུར། །མི་རྣམས་གང་དག་ཐུབ་དབང་མཆོད་རྟེན་ལ། །སྤོས་ཆུ་དྲངས་ཤིང་གཙང་བས་ཁྲུས་གསོལ་བ། །དེ་དག་ལུས་

[026B] །གདུང་བ་མེད་ཅིང་མདོག་འཇམ་མྱ་ངན་མེད། །སུ་ཞིག་སངས་རྒྱས་མཆོད་རྟེན་སྐུ་གཟུགས་ཁང། །ཚོན་རྩི་སྣ་ཚོགས་རྣམས་ཀྱིས་མཛེས་བྱེད་པ། །དེ་ནི་བདེ་གཤེགས་མངའ་བའི་ཡོན་ཏན་རྣམས། །སྣ་ཚོགས་ལྡན་པ་ཀུན་གྱིས་
བརྩེགས་པར་འགྱུར། །ཞེས་དང། ལས་རྣམས་པར་འབྱེད་པའི་མདོར་བྲམ་ཟེའི་ཁྱེའུ་ནེ་ཙོལ་བཀའ་སྩལ་བ། བྲམ་ཟེའི་ཁྱེའུ་དེ་བཞིན་གཤེགས་པའི་མཆོད་རྟེན་ལ་ཐལ་མོ་སྦྱར་བའི་ཕན་ཡོན་བཅུ་འདི་དག་སྟེ། བཅུ་གང་ཞེ་ན། རྒྱལ་པོ་ཆེན་པོའི་ཁྱིམ་དུ་
སྐྱེ་བ་འཐོབ་པ་དང། རྒྱ་ཆེ་བའི་གཟུགས་དང། རྒྱ་ཆེ་བའི་གཡོག་འཁོར་དང། རྒྱ་ཆེ་བའི་མཆོད་པ་དང་བཀུར་སྟི་དང་རྒྱ་ཆེ་བའི་ནོར་དང། རྒྱ་ཆེ་བའི་ཐོས་པ་དང། རྒྱ་ཆེ་བའི་དད་པ་དང། རྒྱ་ཆེ་བའི་དྲན་པ་དང། རྒྱ་ཆེ་བའི་ཤེས་རབ་དང། རྒྱ་ཆེ་
བའི་རྟོགས་པ་འཐོབ་སྟེ། དེ་དག་ནི་དེ་བཞིན་གཤེགས་པའི་མཆོད་རྟེན་ལ་ཐལ་མོ་སྦྱར་བའི་ཕན་ཡོན་ནོ། །ཕྱག་འཚལ་བའི་ཕན་ཡོན་བཅུ་སྟེ། བཅུ་གང་ཞེ་ན། གཟུགས་བཟང་ལ་མདོག་གསེར་གྱི་ཁ་དོག་ལྟ་བུར་འགྱུར་བ་དང། མཛེས་ཤིང་མིག་ཏུ་
སྡུག་པར་འགྱུར་བ་དང། སྐད་སྙན་ཞིང་སྨྲ་བ་སྙན་པར་བཟུང་བའི་ཚིག་ཏུ་འགྱུར་བ་དང། བག་ཚབ་མེད་པར་འཁོར་གྱི་ནང་དུ་འགྲོ་བ་དང། ལྷ་དང་མི་རྣམས་དགའ་བར་འགྱུར་བ་དང། གཟི་བརྗིད་ཆེན་པོར་འགྱུར་བ་དང། གང་ཟག་ནི་འདི་ལྟ་སྟེ་
སངས་རྒྱས་བཅོམ་ལྡན་འདས་རྣམས་དང། བྱང་ཆུབ་སེམས་དཔའ་རྣམས་དང། སངས་རྒྱས་ཀྱི་ཉན་ཐོས་རྣམས་དང་འགྲོགས་པར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་

[027A]༄༅། །ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་མཆོད་རྟེན་ལ་ཕྱག་འཚལ་བའི་ཕན་ཡོན་ནོ། །ཕྱག་དར་བྱས་པའི་ཕན་ཡོན་བཅུ་སྟེ། བཅུ་གང་ཞེ་ན། གཟུགས་བཟང་བ་དང། བལྟ་ན་སྡུག་པར་འགྱུར་བ་དང་
མཛེས་པར་འགྱུར་བ་དང། སྐད་སྙན་པར་འགྱུར་བ་དང། དེའི་འདོད་ཆགས་དང་ཞེ་སྡང་དང་གཏི་མུག་སྲབ་པར་འགྱུར་བ་དང། ལམ་དུ་འགྲོ་ན་རྩྭ་དང། གསེག་མ་དང། གྱོ་མོ་རྣམས་མེད་པར་འགྱུར་བ་དང། བཙུན་པའི་རིགས་སུ་སྐྱེ་བར་འགྱུར་བ་
དང། ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱང་ངན་ལས་འདའ་བ་སྟེ། བཅུ་པོ་དེ་དག་ནི་དེ་བཞིན་གཤེགས་པའི་མཆོད་རྟེན་ལ་ཕྱག་དར་བྱས་པའི་ཕན་ཡོན་ནོ། །མེ་ཏོག་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན་
འཇིག་རྟེན་མེ་ཏོག་ལྟ་བུར་འགྱུར་བ་དང། སྣའི་དབང་པོ་ནམ་ཡང་ཉམས་པར་མི་འགྱུར་བ་དང། ལུས་ཀྱི་དྲིང་བ་རྣམ་པར་དག་པར་འགྱུར་བ་དང། དྲི་ཞིམ་པོ་འབྱུང་བར་འགྱུར་བ་དང། ཕྱོགས་དང་ཕྱོགས་མཚམས་སུ་དེའི་ཚུལ་ཁྲིམས་ཀྱི་དྲི་ངད་ལྡང་བར་འགྱུར་བ་དང་
འཇིག་རྟེན་གྱིས་མངོན་དུ་འགྲོ་བར་འགྱུར་བ་དང། སྡུག་པའི་ཆོས་རྣམས་ཐོབ་པར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང་མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་
མཆོད་རྟེན་ལ་མེ་ཏོག་ཕུལ་བའི་ཕན་ཡོན་ནོ། །མར་མེ་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན། འཇིག་རྟེན་ན་མར་མེ་ལྟ་བུར་འགྱུར་བ་དང། ཤའི་མིག་རྣམ་པར་དག་པར་འགྱུར་བ་དང། ལྷའི་མིག་འཐོབ་པར་འགྱུར་བ་དང། དགེ་བ་

[027B]བ་དང། མ་རིག་པ་དང་གཏི་མུག་གི་མུན་པ་སེལ་བ་དང། ཤེས་རབ་ཀྱི་སྣང་བ་ཐོབ་པར་འགྱུར་བ་དང། དེ་འཁོར་བ་ན་འཁོར་བའི་ཚེ་ནམ་དུ་ཡང་མུན་པ་ན་གནས་པར་མི་འགྱུར་བ་དང་
ལོངས་སྤྱོད་ཆེ་བར་འགྱུར་བ་དང། མཐོ་རིས་སུ་སྐྱེ་བར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་མཆོད་རྟེན་ལ་མར་མོ་ཕུལ་བའི་ཕན་ཡོན་ནོ་།སྤོས་ཕུལ་བའི་ཕན་ཡོན་བཅུ་སྟེ། བཅུ་གང་ཞེ་ན། འཇིག་རྟེན་ན་སྤོས་ལྟ་བུར་འགྱུར་བ་
དང། སྣའི་དབང་པོ་རྣམ་པར་དག་པར་འགྱུར་བ་དང། ལུས་ཀྱི་དྲི་མི་ཞིམ་པ་རྣམས་པར་དག་པར་འགྱུར་བ་དང། རྟག་ཏུ་དྲི་ཞིམ་པ་འགྱུར་བ་དང། འཇིག་རྟེན་གྱིས་མངོན་དུ་འགྲོ་བར་བྱ་བར་འགྱུར་བ་དང། ལོངས་སྤྱོད་ཆེ་བར་འགྱུར་བ་དང། མཐོ་
རིས་སུ་སྐྱེ་བར་འགྱུར་བ་དང། སྡུག་པའི་ཆོས་རྣམས་ཐོབ་པར་འགྱུར་བ་དང། མྱུར་དུ་ཡོངས་སུ་མྱ་ངན་ལས་འདའ་བ་སྟེ། དེ་དག་ནི་དེ་བཞིན་གཤེགས་པའི་མཆོད་རྟེན་ལ་སྤོས་ཕུལ་བའི་ཕན་ཡོན་ནོ། །ཞེས་སོགས་མཆོད་པའི་ཁྱད་པར་རང་རང་གི་ཐུན་
མོང་མ་ཡིན་པའི་ལག་རྗེས་སུ་འགྲུབ་ཚུལ་སོ་སོར་གསུངས་ལ། ཐུན་མོང་དུ་བསྟན་པ་ཡང། འཕགས་པ་བྱམས་པའི་མདོ་ལས། མར་མེ་སྟོང་ཕྲག་གཅིག་གམ། མེ་ཏོག་ཕུལ་བ་སྟོང་ཕྲག་གཅིག་གམ་ཨུཏྤལ་སྔོན་པོ་སྟོང་ཕྲག་གཅིག་གིས་
མཆོད་པ་བྱེད་པ་དང། མཆོད་རྟེན་དེ་དག་གི་ཏོག་བྱེད་པ་དང་སྐུ་གཟུགས་བྱེད་པ་དེ་དག་ནི་བྱམས་པ་སངས་རྒྱས་པ་དེའི་ཚེ་དེའི་དྲུང་དུ་སྐྱེ་ཞིང་དང་པོའི་ཆོས་ཐོབ་པར་འགྱུར་རོ། །ཞེས་པ་ནས། མེ་ཏོག་སྙིམ་གང་ཙམ་མམ། མར་མེ་གཅིག་

[028A]༄༅། །ཙམ་འབུལ་བའམ། གཞན་དག་བསོད་ནམས་བྱེད་པ་ལ་རྗེས་སུ་ཡི་རང་བ་སྟེ། དགེ་བ་འདི་དག་བྱེད་པའི་ལྷ་དང་མི་རྣམས་ཀྱིས་ཡང་དག་པར་རྫོགས་པའི་སངས་རྒྱས་བྱམས་པ་མཐོང་བར་འགྱུར་རོ། །ཞེས་བསྟན་པ་འདི་
ལ་དེ་ལྟ་བུའི་དགེ་རྩ་བསྒྲུབས་པ་རྣམས་སྐབས་འདིར་མ་གྲོལ་ཡང། བྱམས་པའི་འཁོར་གྱི་ཐོག་མར་སྐྱེས་ནས་སྨིན་ཅིང་གྲོལ་བར་གསུངས་པ་དང། གཞན་ཡང་འཇམ་དཔལ་རྩ་རྒྱུད་ལས། སྤོས་དང་དྲི་དང་བྱུག་པ་ཡིས། །མཆོད་བྱ་བསྙེན་
བཀུར་བྱ་བ་དང། །རྣམ་པ་སྣ་ཚོགས་གོས་མཆོག་དང། །གཞན་ཡང་ནོར་བུའི་གདུབ་ཀོར་རྒྱན། །རྣམ་པ་སྣ་ཚོགས་བཅའ་དང་བཟའ་།ཡང་དག་སྦྱར་བ་དབུལ་བར་བྱ། །རྣམ་པ་སྣ་ཚོགས་ཕུན་སུམ་ཚོགས། །ཅི་འདོད་ཁ་ཟས་བྱས་པལ། །དེ་བཞིན་
སྔགས་ནི་བཟླས་བྱས་དབུལ། །སེམས་ཅན་དགེ་བའི་སྐྱེ་གནས་འགྱུར་།དམ་པའི་འགྲོ་བའི་སྐྱེ་གནས་སུ། །གྲོང་མཆོག་དག་ཏུ་སྐྱེ་བར་འགྱུར། །མཐར་ནི་བྱང་ཆུབ་གཞོལ་འགྱུར་ཞིང། །ཕྱིས་ནི་ཞི་བར་ཡང་དག་འགྲོ་ཞེས་དང། རིན་ཆེན་
ཕྲེང་བ་ལས། གསེར་དང་རིན་ཆེན་དྲ་བདག་ཉིད་ཀྱིས་མཆོད་རྟེན་རྣམས་ལ་ཐོགས། །གསེར་དང་དངུལ་གྱི་མེ་ཏོག་དང། །རྡོ་རྗེ་བྱུ་རུ་མུ་ཏིག་དག་ཨནྜ་རྙིལ་དང་བཻཌཱུརྱ། །མཐོན་ཀ་ཆེན་པོས་མཆོད་རྟེན་མཆོད། །ཅེས་དང། ཡང་དེ་ཉིད་ལས་
མཆོད་རྟེན་མར་མེ་ཕྲེང་བ་དང། །མུན་ཁང་དག་ཏུ་སྒྲོན་མེ་དང། །མར་མེ་འབྲུ་མར་བྱིན་པ་ཡིས། །ལྷ་ཡི་མིག་ནི་ཐོབ་པར་འགྱུར། །མཆོད་རྟེན་མཆོད་པར་རོལ་མོ་དང། །དྲིལ་བུ་དག་ནི་ཕུལ་བ་དང། །དུང་དང་རྔ་ནི་རབ་ཕུལ་བས། །ལྷ་ཡི་རྣབ་ཐོབྦ་པར་འགྱུར། །ཞེས་སོགས་མདོ་རྒྱུད་བསྟན་བཅོས་དུ་མ་ནས་གསུངས་པ་བསམ་གྱིས་མི་ཁྱབ་ལ། ཁྱད་པར་དྭངས་ཤིང་བསིལ་བའི་ཡོན་ཆབ་གཙང་མ་ཕུལ་ན་ཤེས་རྒྱུད་ཀྱི་ལྡིག་ལྟུང་སྦྱངས་ཏེ་ས་ལམ་གྱི་རྟོགས་པ་སྐྱེ་བའི་དགོས་པ་ཆེ་ཞིང་བསྒྲུབ་སླ་
ལ༑ སེར་སྣ་སོགས་ཀྱི་ཉེས་པ་མི་འཇུག་བས་བླ་མ་གོང་མ་རྣམས་ཀྱིས་གཙོ་བོར་མཛད། དེ་བཞིན་དུ་ཁྲུས་གསོལ་བྱེད་པ་ཡང་དཀོར་དང་ལས་སྒྲིབ་སོགས་ཀྱིས་ཤེས་རྒྱུད་རྙོག་པའི་དབང་གིས་ཉམས་ལེན་ཚུལ་བཞིན་མི་འོང་བསེལ་པའི་ཐབས་ལ་མཆོག་
ཏུ་བསྔགས་ཏེ། དཔལ་ལྡན་དབའ་བོས། ཁྲུས་གསོལ་གང་ཞིག་མཆོད་བྱེད་ན། །དེ་དག་རྙོག་པ་ཐམས་ཅད་ཀྱི། །དྲི་མ་བཀྲུས་ནས་ཐར་པ་འཐོབ། །ཅེས་དང། གསལ་རྒྱལ་གྱི་མདོ་ལས། མི་རྣམས་གང་དག་ཐུབ་དབང་མཆོད་རྟེན་ལ། །སྤོས་ཆུ་གཙང་
ཞིང་དྭངས་བས་ཁྲུས་གསོལ་བ། །དེ་དག་ལུས་ལ་དྲི་མ་མེད་པ་དང། །གདུང་བ་མེད་ཅིང་མདོག་འཇམ་མྱ་ངན་མེད། །ཅེས་གསུངས་པ་ལྟར་རོ། །དེ་བཞིན་དུ་སྤྱན་རས་གཟིགས་ཀྱི་མདོ་ལས། འཇིག་རྟེན་མགོན་པོ་སྐྱོབ་པ་ལ། །དར་གྱི་དབུལ་བ་ཕུལ་
བྱས་ནས། །ལྷ་ཡི་དག་དང་མི་རྣམས་ཀྱི། །དོན་རྣམས་ཐམས་ཅད་འགྲུབ་བར་འགྱུར། །ཞེས་སྙན་ཤལ་དང། ཟམ་ཏོག་ལྟ་བུའི་གཏམ་ལས། མཎྜལ་མེ་ཏོག་བཅས་བྱེད་པ། །འགྲོ་བའི་བདག་པོ་ཚེ་རིང་ཞིང། །སྣ་ཚོགས་ནད་ཀྱི་འཇིགས་ལས་སྒྲོལ། །
གང་ཡིན་དེ་ཡིས་སྐད་ཅིག་འཐོབ། །བདེ་གཤེགས་མཎྜལ་བྱེད་དེ་དག་ཕ་རོལ་ཕྱིན་དག་ཐོབ་འགྱུར་ཏེ། །ཆུ་དང་ས་བསྲེས་བཏང་སྤྱིན་པ། །གྲོག་མ་སོགས་སེལ་ཚུལ་ཁྲིམས་ཏེ། །བསྲེས་ནས་ཉེད་པ་བཟོད་པ་ཡིན། །འབད་པ་བྱེད་པ་བརྩོན་འགྲུས་

[029A]༄༅། །ཡིན༑ ༑སྐད་ཅིག་དེ་ལ་རྩེ་གཅིག་ཏུ། །སེམས་འཛིན་བྱེད་པ་བསམ་གཏན་ཡིན། །ལེགས་པར་གཟོབ་པ་ཤེས་རབ་བོ། །ཞེས་མཎྜལ་ཕུལ་བའི་ཕན་ཡོན་བཤད་ལ། གསང་འདུས་རྩ་རྒྱུད་ལས། ཞིང་འདིར་རིན་ཆེན་ཞེས་
སོགས་དང། སྤྱོད་འཇུག་ལས། ནམ་མཁའ་རབ་འབྱམས་ཞེས་སོགས་ཀུན་གྱིས་བསྟུན་ཅིང། བླ་མ་ལྔ་བཅུ་པར་དུས་དྲུག་ཏུ་འབུལ་དགོས་པར་གསུངས་པ་སོགས་ཤིན་ཏུ་མང། ཁྱད་པར་དུ་མར་མེ་འབུལ་བ་ནི་ཚོགས་རྫོགས་ཤིང་བྱིན་རླབས་མྱུར་དུ་
འཇུག་པའི་རྟེན་འབྲེལ་གྱི་སྒོ་ཁྱད་པར་ཅན་ཡིན་པས། བདེ་མཆོག་རྩ་རྒྱུད་ལེའུ་གཉིས་པར། གལ་ཏེ་དངོས་གྲུབ་མཆོག་འདོད་ན། །མར་མེ་བརྒྱ་ནི་དབུལ་བར་བྱ། །ཞེས་དང། དེའི་འོག་ཏུ་ཡང། གལ་ཏེ་དངོས་གྲུབ་མཆོག་འདོད་ན། །དྲི་དང་
མེ་ཏོག་དེ་བཞིན་སྤོས། །ཆོག་བཞིན་དུ་དེ་བཞིན་མཆོད། །མར་མེ་བརྒྱ་ཡང་འབུལ་བྱ་ཞིང། །ཞེས་མར་མེ་བརྒྱ་སྔ་ཕྱིར་ལན་གཉིས་གསུངས་པ་ཕྱི་ནང་གི་ཁྱད་དམ། མར་མེ་གཙོ་ཆེ་བའི་དོན་དུ་སྦས་དོན་ཀུན་གསལ་ལས་གསུངས་ཏེ། ད་ལྟ་བརྒྱ་
མཆོད་དུ་གྲགས་པ་ཡང་ཁུངས་འདི་འདྲ་ལ་བརྟེན་པར་མངོན་ནོ་།དེ་དག་གིས་མཚོན་ཏེ་གདུགས་རྒྱན་བླ་བྲེ་བདན་རྔ་ཡབ་དྲིལ་བུར་བདུག་སྤོས་ཞལ་ཟས་ལ་སོགས་པ་ཕུལ་བ་དང། དེའི་སྟེང་གི་བརྒྱ་བསལ་བ། ཞིག་རལ་བཅོས་པ། ཕྱག་དར་བྱས་པ། རྡོ་
ཐལ་བྱུགས་པ། ཆག་ཆག་བཏབ་པ་སོགས་སོ་སོའི་རྣམ་སྨིན་འབྱིན་ཚུལ་ཞིབ་ཏུ་ཤེས་པར་འདོད་ན་སྤྱན་རས་གཟིགས་ཀྱི་མདོ། གསལ་རྒྱལ་གྱི་མདོ། དཀོན་མཆོག་ཏ་ལ་སོགས་སུ་བལྟའོ། །ཕྱག་འཚལ་བའི་ཕན་ཡོན་བཅུ་གོང་དུ་བཤད་པ་དེ་

[029B] གཞན་ཡང་འདུལ་བ་ལུང་ལས། དགེ་སློང་དག་དགེ་སློང་འདིས་འདི་ལྟར་སྐྲ་དང་སེན་མོའི་མཆོད་རྟེན་ལ་ཡན་ལག་ཐམས་ཅད་ཀྱིས་ཕྱག་འཚལ་ཏེ་སེམས་དང་བར་བྱེད་པ་ལ་ལྟོས་བཙུན་པ་དེ་ལྟ་ལགས་སོ། །དགེ་སློང་དག་དགེ་སློང་
འདིས་ས་ཇི་ཙམ་ནོན་པའི་འོད་དཔག་ཚད་བརྒྱད་ཁྲི་བཞི་སྟོང་ན་གསེར་གྱི་འཁོར་ལོ་ལ་ཐུག་གི་བར་ན་བྱེ་མ་ཇི་སྙེད་ཡོད་བ་དེ་སྙེད་དུ། དགེ་སློང་འདིས་འཁོར་ལོས་བསྒྱུར་བའི་རྒྱལ་སྲིད་སྟོང་འགྱུར་དུ་ལོངས་སྤྱོད་པར་འགྱུར་རོ། །ཞེས་དང། སྨན་མདོ་
བརྒྱད་བརྒྱ་པ་ལས། བཅོམ་ལྡན་འདས་དེ་བཞིན་གཤེགས་བ་སྨན་གྱི་བླ་བཻཌཱུརྱའི་འོད་དེ་ལ་ཕྱག་འཚལ་ཞིང་མཆོད་བ་སྣ་ཚོགས་བྱེད་ན། དེ་དག་ངན་སོང་གསུམ་གྱི་སྡུག་བསྔལ་མེད་པར་ཤེས་པར་བྱའོ། །ཞེས་སོགས་རྒྱ་ཆེར་གསུངས་སོ། །འོན་ཀྱང་ཕན་
ཡོན་མདོ་རྒྱུད་ནས་བཤད་པ་ཇི་ལྟ་བ་བཞིན་འབྱུང་བ་ལ་ཕྱག་འཚལ་ཚུལ་གྱི་ཀུན་སློང་ཀུན་སྤྱོད་ཚུལ་ལྡན་དགོས་ཤིང། དེ་ཡང་མདོ་སྡེ་རྣམས་སུ་སྡོང་པོ་རྩ་བ་ནས་བཅད་པ་བཞིན་ལུས་ཐམས་ཅད་ས་ལ་ཕབ་སྟེ་ཕྱག་བྱ་བར་གསུངས་པ་ད་ལྟའི་བརྐྱང་ཕྱག་
ཏུ་གྲགས་པ་འདི་ཡིན་པས། དེ་བྱུང་ན་མཆོག་དང། ཡང་ན་མདོ་རྩ་བ་ལས། ཕྱག་ནི་རྣམ་པ་གཉིས་ཏེ། ཡན་ལག་ལྗས་ཕྱག་བཙལ་བ་དང། སྒྱིད་པ་ལ་འཁྱུད་པས་བཙལ་བའོ། །ཞེས་གསུངས་པའི་ཕྱི་མ་བོད་འདིར་ཆེར་མདར་ཀྱང། སྔ་མ་
བྱེད་པ་ལ་ལག་བའི་མཐིལ་གཉིས། པུས་མོའི་ལྷང་གཉིས། དཔྲལ་བ་སྟེ་ལྔ་ཀ་ས་ལ་རེག་པ་དགོས་པས། ཕྱག་གཅིག་བཙལ་ན་ཡང་གནད་དུ་འགྲོ་ངེས་ཤིག་གལ་ཆེ། དེ་ཡང་རྣམ་སྨིན་རྒྱ་ཆེ་ཆུང་དང། དུས་མྱུར་བུལ་ཤིན་ཏུ་མི་འདྲབ་མ་གཏོགས་

[030A]༄༅། །ཞིང་གི་མཐུ་ལ་བརྟེན་པའི་སྟོབས་ཀྱིས་གུས་པའི་རྣམ་འགྱུར་ཅུང་ཟད་ཙམ་ཞིག་བྱས་པ་དང། ངག་ནས་གཡམ་ལ་རྒྱུག་པ་ལྟ་བུས་ཕྱག་འཚལ་ལོ་ཞེས་བརྗོད་པ་ཚུན་ཆད་གྱིས་ཤེས་རྒྱུད་ལ་ཐར་པའི་ས་བོན་བཞག་ནས་འཁོར་
བ་མཐའ་ཅན་དུ་བྱེད་པ་ཡིན་ཏེ། མདོ་སྡེ་པད་དཀར་ལས། མཆོད་རྟེན་དེ་ལ་གང་གི་ཐལ་མོ་སྦྱར། །ཡོངས་སུ་ཚང་བའམ་ཐལ་མོ་ཡ་གཅིག་གམ། ཡང་ན་མགོ་བོ་སྐད་ཅིག་འདུད་པ་དང། །དེ་བཞིན་ལན་ཅིག་ལུས་ཀྱང་འདུད་པ་དང། །གང་གི་རིང་བསྲེལ་
གནས་པ་དེ་དག་ལ། །གཡེང་བའི་སེམས་ཀྱིས་སངས་རྒྱས་ཕྱག་འཚལ་ཞེས། །ཚིག་གཅིག་ལན་འགའ་བརྗོད་པར་བྱས་པ་ཡང། །དེ་དག་ཀུན་གྱིས་བྱང་ཆུབ་མཆོག་འདི་འཐོབ། །ཅེས་གསུངས་ཤིང། ཐ་ན་ལྟ་བ་ལོག་པ་འཛིན་པའི་གང་ཟག་
ལྟ་བུས་དེ་མཐོང་བ་ལ་བརྟེན་ནས་མི་དགའ་བ་སྐྱེས་ན་དེའི་འབྲས་བུ་སྡུག་བསྔལ་དྲག་པོ་མྱོང་ཡང། ཞར་ལ་འབྲེལ་བཞག་པ་དེས་ནམ་ཞིག་ན་རྗེས་སུ་འཛིན་པའི་རྒྱུར་འགྱུར་བ་དཔེར་ན་བཟོད་པར་སྨྲ་བའི་ཡན་ལག་བཅད་པའི་ལོ་རྒྱུས་སོགས་སྐྱེས་རབས་རྣམས་སུ་
འབྱུང་བ་བཞིན་ཡིན་ཏེ། སྐུ་གསུང་ཐུགས་ཀྱི་རྟེན་འདི་དག་སངས་རྒྱས་ཀྱི་འཕྲིན་ལས་ཀྱིས་བསྐྲུན་པ་ཤ་སྟག་ཡིན་པས་དགོས་པ་དེ་ལྟ་བུ་ཞིག་མེད་ན་དེ་དག་ལ་སྟོན་པར་མི་འགྱུར་ཞིང། མངོན་རྟོགས་རྒྱན་ལས། གྲོང་སོགས་སུ་དེའི་ཉོན་མོངས་རྣམས། །
རྒྱུན་གཅོད་རྒྱལ་བའི་ཉོན་མོངས་མེད། །ཅེས་ཉོན་མོངས་མེད་པའི་ཁྱད་པར་གསུངས་པས་ཀྱང་འགྲུབ་བོ། །འདི་དག་རྟོག་གེའི་བློ་ཡུལ་དུ་ཤོང་དཀའ་བའི་གནས་ཡིན་ཀྱང། པད་དཀར་ལས། བདེ་གཤེགས་གཟུགས་ནི་རྩིག་ངོས་བྲིས་པ་ལ། །འཁྲུགས་

[030B] །དེ་དག་རིམ་གྱིས་སངས་རྒྱས་བྱེ་བ་མཐོང། །ཞེས་དང། སྙིང་རྗེ་པད་དཀར་ལས་ཀུན་དགའ་བོ་གང་དག་ཐ་ན་རྨི་ལམ་དུ་དེ་བཞིན་གཤེགས་པའི་མཆོད་རྟེན་མཐོང་ནས་སེམས་དང་བར་བྱེད་ན། ཀུན་དགའ་
བོ་དགེ་བའི་རྩ་བ་དེའི་འབྲས་བུ་མྱ་ངན་ལས་འདས་པ་ཡིན་ཏེ་མྱ་ངན་ལས་འདས་པ་ཀླས་ཤིང་མྱ་ངན་ལས་འདས་པའི་མཐས་གཏུགས་པར་འགྱུར་བར་ང་སྨྲའོ། །ཞེས་ཚད་མར་གྱུར་པའི་ལུང་ལས་གསུངས་པས། བསམ་མི་ཁྱབ་ཀྱི་གནས་ལ་བསམ་མི་ཁྱབ་
དེ་ཉིད་རྒྱུ་མཚན་དུ་བྱས་ནས་ཡིད་ཆེས་པར་བྱེད་དགོས་ཏེ། འཆི་མེད་རྔ་སྒྲའི་གཟུངས་ལས། བསམ་མི་ཁྱབ་ལ་དད་བྱས་ན། །རྣམ་པར་སྨིན་པའང་བསམ་མི་ཁྱབ། །ཅེས་གསུངས་ཤིང། དེ་བཞིན་དུ་སྤྱན་རས་གཟིགས་ཀྱི་མདོ་ལས། དེ་ཅིའི་ཕྱིར་
ཞེ་ན། དེ་བཞིན་གཤེགས་པའི་སངས་རྒྱས་ཀྱི་ཆོས་ཐམས་ཅད་ཚད་མེད་པ་དེ་བཞིན་དུ། དེ་བཞིན་གཤེགས་པ་ལ་ཡོན་ཕུལ་བ་ཡང་ཚད་མེད་དོ། །མཐའ་ཡས་སོ། བསམ་གྱིས་མི་ཁྱབ་བོ། །མཚུངས་པ་མེད་དོ། །དཔག་ཏུ་མེད་དོ། །གྲངས་མེད་དོ། །ཞེས་
དང༑ ལུང་ཕྲན་ཚོགས་ལས། ཟླ་བསྐར་མར་བཅས་བས་ལྷུངས་ཀྱང་སྲིད། །ས་འདི་རི་དང་ནགས་ཚལ་མཁའ་ལ་འགྲོ་ཡང་སྲིད། །རྒྱ་མཚོ་ཆེན་པོའི་ཆུ་ནི་སྐམ་པར་འགྱུར་སྲིད་ཀྱི། །དྲང་སྲོང་ཆེན་པོ་རྫུན་གསུང་འགྱུར་བསྲིད་པ་མིན། །ཞེས་གསུངས་
པ་རྣམས་ཡིད་ལ་བཅིངས་ཏེ་བདེ་ལེགས་ཐམས་ཅད་ཀྱི་རྩ་བ་ལས་འབྲས་ལ་ཡིད་ཆེས་ཀྱི་དད་པ་དང། དཀོན་མཆོག་རིན་པོ་ཆེ་རྣམ་པ་གསུམ་གྱི་ཐུགས་རྗེ་བྱིན་རླབས་ལ་མོས་པ་དྲག་པོ་བསྐྱེད་དེ་ལོ་ཟླ་ཞག་ཤས་ཀྱི་གཡར་པོ་ལྟ་བུའི་ལུས་དང་ལོངས་སྤྱོད་

[031A]༄༅། །ཀྱི་སྟེང་ནས་ཞིང་ས་ཁྱད་པར་ཅན་ལ་ས་བོན་ཅི་ཐེབས་ཀྱི་སྙིང་པོ་བླངས་པའི་ཕྱིར་ཉིན་མཚན་ཀུན་ཏུ་འབད་པར་བྱའོ། །ཞེས་བྱ་བ་ནི་ལྔ་པ་ཕྱག་དང་མཆོད་པའི་ཕན་ཡོན་གྱི་སྐབས་སོ།།    ༈    །།དྲུག་པ་བསྐོར་བ་
བྱེད་ཚུལ་ཕན་ཡོན་དང་བཅས་ཏེ་བཤད་པ་ལ། ཐོག་མར་བསྐོར་བ་བྱ་བ་འདི་དགོས་ཆེད་ཅི་ཞིག་ཏུ་གཏོགས་བ་ཡིན་ཤེས་དགོས་པས། དེ་ནི་བློ་གྲོས་བསྟན་པའི་རྒྱན་གྱི་འགྲེལ་བཤད་ལས། དེ་བཞིན་གཤེགས་པ་མཆོད་པ་ལ་རྣམ་པ་གཉིས་ཏེ་
ཟང་ཟིང་གིས་མཆོད་པ་དང། སྒྲུབ་པས་མཆོད་པའོ། །ཟང་ཟིང་གིས་མཆོད་པ་ལ་ཡང་རྣམ་པ་གཉིས་ཏེ། རྙེད་པས་མཆོད་པ་དང་བཀུར་སྟིས་མཆོད་པའོ། །དེ་ལ་ཆོས་གོས་དང་ལྷུང་བཞེད་ལ་སོགས་པ་ཕུལ་བ་ནི་རྙེད་པས་མཆོད་པའོ། །ཕྱག་
འཚལ་བ་དང་བསྐོར་བ་བྱེད་པ་ལ་སོགས་པ་ནི་བཀུར་སྟིས་མཆོད་པའོ། །ཞེས་སྐྱབས་ཡུལ་རྣམས་ལ་བཀུར་སྟི་བྱ་བའི་ཡན་ལག་ཏུ་གསུངས་སོ། །དེ་ལ་ཕན་ཡོན་ཇི་ལྟར་འབྱུང་བའི་ཚུལ་ནི། མཆོད་རྟེན་བསྐོར་བ་ཞེས་བྱ་བས་མདོ་ལས་
མཆོད་རྟེན་བསྐོར་བ་བྱས་པས་ནི། །མི་ཁོམ་བརྒྱུད་རྣམས་སྤོང་བར་འགྱུར། །ལྷ་དང་དེ་བཞིན་མི་རྣམས་ཀྱི། །ཚེ་རིང་བ་ཡང་དེ་ཡིས་འཐོབ། །ཤ་ཟ་དང་ནི་སྲིན་རྣམས་ཀྱིས། །དེ་ལ་གནོད་པར་མི་འགྱུར་རོ། །བསྐལ་པ་བརྒྱར་ཡང་དེ་དག་
རྣམས། །ཞར་དང་གྲུམ་པོར་ཡོངས་མི་འགྱུར། །མཆོད་རྟེན་བསྐོར་པ་བྱས་པས་ནི། །སྟོབས་དང་བརྩོན་འགྲུས་ཕུན་སུམ་ཚོགས། །དེ་ནི་ལེ་ལོ་མེད་པ་དང། །ཤིན་ཏུ་སྒྲུབ་པ་ཐོབ་པར་འགྱུར། །མཆོད་རྟེན་བསྐོར་བ་བྱས་པས་ནི། །མངོན་ཤེས་དྲུག་

[031B] །ཉོན་མོངས་ཐམས་ཅད་སྤངས་པ་ཡི། །དགྲ་བཅོམ་རྫུ་འཕྲུལ་ཆེན་པོར་འགྱུར། །མཆོད་རྟེན་བསྐོར་བ་བྱས་པས་ནི། །འཇིག་རྟེན་དག་ཏུ་དེ་བཞིན་གཤེགས། །མཚན་རྣམས་ཀྱིས་ནི་བརྒྱན་པ་དང། །གསེར་གྱི་སྐུ་མདོག་ཐོབ་
པར་འགྱུར། །ཞེས་སོགས་དང། སྤྱན་རས་གཟིགས་ཀྱི་མདོ་ལས། འཇིག་རྟེན་མགོན་གྱི་མཆོད་རྟེན་ལ། །སུ་ཞིག་བསྐོར་བ་བྱེད་པ་ནི། །ཚེ་རབས་དག་ནི་ཐམས་ཅད་དུ། །བྱང་ཆུབ་སྤྱད་པ་སྤྱོད་པའི་ཚེ་།དྲན་དང་ལྡན་ཞིང་བློ་གྲོས་ལྡན། །བསོད་
ནམས་ལྡན་ཞིང་འཇིགས་མེད་འགྱུར། །མཆོད་རྟེན་བསྐོར་བ་བྱས་ན་ནི། །ཚེ་རབས་དག་ནི་ཐམས་ཅད་དུ། །ལྷ་དང་ཀླུ་དང་གནོད་སྦྱིན་དང། །སྲིན་པོ་རྣམས་ཀྱིས་མཚོད་པར་འགྱུར། །ངས་ནི་གང་དག་བསྟན་པ་ཡི། །མི་ཁོམ་བརྒྱད་པོ་དེ་དག་སྤོང་
འཇིག་རྟེན་སྒྲོན་མ་མཉེས་བྱས་ནས། །ཡང་དང་ཡང་དུ་བསྟི་སྟང་བྱེད། །བདག་མེད་སྟོང་པའི་ཆོས་ཐོས་ན། །དེ་ནི་ཆོས་ལ་རྨོངས་མི་འགྱུར། །མྱུར་དུ་དད་པ་ཐོབ་འགྱུར་ཞིང། །ཆོས་དོན་ཇི་བཞིན་མཁས་པར་འགྱུར། །འཇིག་རྟེན་མགོན་གྱི་མཆོད་རྟེན་
ལ༑ ༑མི་གང་བསྐོར་བ་བྱེད་པ་ཡི། །བསྔགས་བ་བསྐལ་བ་བྱེ་བར་ཡང། །བརྗོད་པས་ཟད་པར་བྱ་མི་ནུས། །ཞེས་དང། གསལ་རྒྱལ་ལ་གདམས་པ་ལས། སུ་ཞིག་དད་པས་ཐུབ་པའི་མཆོད་རྟེན་ནམ། །སྐུ་གཟུགས་དག་ལ་བསྐོར་བ་བྱེད་པ་དེ་
ཕྱི་མའི་ཚེ་ན་དགྲ་ཆེན་རྣམས་ཀྱིས་བཏུད། །བཟང་པོའི་སྣོད་གྱུར་ཡོན་ཏན་རྣམས་དང་ལྡན། །མི་རྣམས་དུ་དག་དགའ་ཞིང་གུས་པ་ཡིས། བླ་མེད་མཆོད་རྟེན་རྣམས་དང་སྐུ་གཟུགས་ལ། །ལུས་གྱི་ལས་རྣམས་བྱེད་པ་དེ་དག་ནི། །སྲིད་པ་ཀུན་ཏུ་

[032A]༄༅། །མཛོད་རྣམས་ཤིན་ཏུ་རྒྱས། །ཞེས་སོགས་གནས་སྐབས་དང་མཐར་ཐུག་གི་ཕན་ཡོན་བསམ་གྱིས་མི་ཁྱབ་པ་གསུངས་ལ། ཁྱད་པར་སྒྲིབ་སྦྱོང་གི་མཆོག་ཏུ་གྱུར་པས་ངན་འགྲོའི་སྐྱེ་སྒོ་ཁེགས་ཚུལ། མེ་ཏོག་
བརྩེགས་པའི་གཟུངས་ལས། དགའ་བའི་སེམས་ཀྱིས་གོམ་པའི་གར་སྟབས་འགའ་བོར་ཏེ། སངས་རྒྱས་བཅོམ་ལྡན་འདས་ལ་ཕྱག་འཚལ་ལོ། །ཞེས་སྨྲ་བདེ་དག་ནི་བསྐལ་པའམ། བསྐལ་པ་བྲྒྱའམ། བསྐལ་པ་སྟོང་ངམ། བསྐལ་པ་བརྒྱ་
ཕྲག་སྟོང་དུ་ཡང་ངན་འགྲོ་ལོག་པར་ལྟུང་བའི་གནས་མེད་དོ་།ཞེས་དང། གསང་བ་རིང་བསྲེལ་གྱི་ཟ་མཏོག་ལས། སེམས་ཅན་གང་དག་མཆོད་རྟེན་དེ་ལ་བསྐོར་བ་གཅིག་གམ། ཕྱག་འཚལ་བ་གཅིག་གིས་མནར་མེད་པ་ལ་ཐུག་པའི་བར་ལ་
སོགས་པ་རྣམས་ལས་ཡོངས་སུ་ཐར་བར་འགྱུར་ཞིང། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །ཞེས་གསུངས་སོ། །དེ་ཡང་སྒོ་གསུམ་བག་མེད་པའི་འཕྱར་གཡེང་དང་ངག་ཀྱལ་མི་དགེ་བའི་རྣམ་རྟོག་སོགས་
ཀྱི་དབང་དུ་འགྲོ་བཞིན་པར་བསྐོར་བ་བྱས་ཀྱང་ཕན་ཡོན་དེ་ཙམ་མི་འབྱུང་ལ། ལུས་ཀྱི་སྤྱོད་ལམ། ངག་གི་བཟླས་བརྗོད། ཡིད་ཀྱི་དད་གུས་གསུམ་ག་ཚོགས་པའི་སྒོ་ནས་བྱས་ན་ལུས་ངག་ཡིད་གསུམ་གའི་དགེ་སྦྱོར་ཚང་བས་དོན་ཤིན་ཏུ་ཆེ་སྟེ། མཆོད་
རྟེན་བསྐོར་བའི་མདོ་ལས། ལུས་ཀྱི་ལས་ཀྱང་བསྐོར་བ་ཡིན། །ངག་གི་ལས་ཀྱང་བསྐོར་བ་ཡིན། །ཡིད་ཀྱི་ལས་ཀྱང་བསྐོར་བ་ཡིན་།སྨོན་ལམ་བཏའ་པའང་བསྐོར་བ་ཡིན། །ཞེས་གསུངས། དེ་ལ་དགོངས་ཏེ་སྔོན་ཇོ་བོ་ཨ་ཏི་ཤ་རྒྱུན་དུ་

[032B] དགེ་བཤེས་སྟོན་པ་རིན་པོ་ཆེས། དགེ་སྦྱོར་བཞུགས་ནས་མི་མཛད་པར་བསྐོར་བ་ཉི་ཚེ་མཛད་པ་ཇི་ལྟར་ལགས་ཞུས་པས། ཁྱོད་ཀྱིས་མགོ་བ་ཡིན། འདི་ལ་ལུས་ངག་ཡིད་གསུམ་གའི་ལས་ཡོད་པ་ཡིན། བསྒོམ་བ་ལ་གཅིག་
ལས་མེད། འདི་ལས་ལས་འཁོས་ཆེ་བ་མེད་གསུངས་པ་དང། ཡང་འདུ་བྱས་ཀྱི་དགེ་རྩ་ལ་བསྐོར་བ་ལས་བསོད་ནམས་ཆེ་བ་མེད། ལུས་ངག་ཡིད་གསུམ་གྱི་ལས་གསུམ་གས་བསྐོར་བ་ཡིན། རྒྱ་གར་ན་གྲོང་ཁྱེར་ཆེན་པོ་ལ་བསྐོར་བ་བྱས་པས་དངོས་གྲུབ་ཐོབ་པ་
དང༑ གཙུག་ལག་ཁང་ལ་བསྐོར་བ་བྱས་པས་དངོས་གྲུབ་ཐོབ་པ་དང། །ཁས་རྦ་ཎིའི་ལྷ་ཁང་ལ་བསྐོར་བ་བྱས་པས་དངོས་གྲུབ་ཐོབ་ཅིང་ནད་སོས་པ་སོགས་ཀྱི་གཏམ་རྒྱུད་མང་དུ་ཡོད་གསུང། དེའི་སྟོབས་ཀྱིས་བཀའ་གདམས་པ་ལ་བསྐོར་བའི་སྲོལ་དར་ཤོས་ཆེ་ཞིང་འབྲོམ་རིན་པོ་ཆེ་ཡང་རྒྱུན་དུ་བསྐོར་བ་
མཛད་དོ། །ཕྱིས་ཞབས་ཀྱི་མི་ལྕོགས་བན་ཁྱོགས་ནས་ཀྱང་བསྐོར་བ་གསུམ་གསུམ་མ་ཆག་བར་མཛད་ཅེས་བཀའ་གདམས་གོང་མའི་གསུང་སྒྲོས་ལས་འབྱུང། དེས་ན་སེམས་ཡེང་མ་ཡེང་དུ་མ་སོང་བར་ཡིད་ཀྱིས་དད་པའི་ཀུན་སློང་ཤུགས་དྲག་པོ་གསལ་འདེབས་པ་ནི་རྩ་
བ་ཡིན་ཏེ། འདུལ་བ་ལུང་གཞི་ལས། མཁས་པ་གང་ཞིག་རབ་ཏུ་སེམས་དང་བས། །སངས་རྒྱས་མཆོད་རྟེན་ལ་ནི་གོ་མ་འདོར་ན། །ཛམྦུའི་ཆུ་བོའི་གསེར་གྱི་སྲང་ཚད་ནི། །སྟོང་ཕྲག་བརྒྱ་ཡང་དེ་དང་མཉམ་བ་ཡིན། །ཞེས་སོ། །དེའི་ཚེ་ངག་གིས་
བཟླས་བརྗོད་སོགས་ལ་འབད་དགོས་པ་ཡང། ཀུན་ནས་སྒོར་འཇུག་པའི་འོད་ཟེར་གཙུག་ཏོར་དྲི་མེད་ལས། ཚེས་བརྒྱད་དང་བཅུ་བྮིའམ། བཅོ་ལྔ་ལ་ཡིད་བཞིན་གྱི་ནོར་བུ་རིན་པོ་ཆེའི་གཟུངས་སྔགས་འདི་གཉིས་ལན་བརྒྱ་རྩ་བརྒྱད་

[033A]༄༅། །བཟླས་བརྗོད་བྱས་ཤིང་རིང་བསྲེལ་དང་བཅས་བའི་མཆོད་རྟེན་ལ་བསྐོར་བ་བྱས་ན་འཕྲལ་དུ་སྡྲིག་པའི་དྲི་མ་དང་ཉོན་མོངས་པ་ཐམས་ཅད། འདོད་ཆགས་དང། ཞེ་སྡང་དང། གཏི་མུག་གི་དྲི་མ་དང། སེར་སྣ་དང་
ཕྲག་དོག་དང་བྲལ་བར་འགྱུར་རོ། །ཞེས་དང། དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་ལ་བསྐོར་བ་བྱའོ། །ཡིད་བཞིན་གྱི་ནོར་བུ་རིན་པོ་ཆེ་འདི་གཉིས་ཀྱང་དུས་གཅིག་ཏུ་དྲན་པར་བྱའོ། །དེ་ནི་གངྒཱའི་ཀླུང་བྱ་བ་
ཕྲག་ཁྲིག་ཁྲག་འབུམ་གྱི་བྱེ་མ་སྙེད་ཀྱི་དེ་བཞིན་གཤེགས་པ་ལ་དགེ་བའི་རྩ་བ་བསྐྱེད་པར་འགྱུར་རོ། །བསོད་ནམས་ཆེན་པོ་དང་ལྡན་པར་འགྱུར་རོ། །མཚམས་མེད་པ་ལྔའི་ལས་ཀྱི་སྒྲིབ་པ་རྣམས་ཡོངས་སུ་བྱང་བར་འགྱུར་རོ། །སེམས་ཅན་དམྱལ་
བ་དང། དུད་འགྲོའི་སྐྱེ་གནས་དང། གཤིན་རྗེའི་འཇིག་རྟེན་གྱི་ངན་སོང་རྣམས་ལས་ཡོངས་སུ་ཐར་བར་འགྱུར་རོ། ཚེ་རིང་པོར་འགྱུར་རོ། །སྦྲུལ་གྱི་པགས་པ་བརྗེས་པ་བཞིན་དུ་ལུས་བོར་ནས་འཇིག་རྟེན་གྱི་ཁམས་བདེ་བ་ཅན་
དུ་འགྲོ་བར་འགྱུར་རོ། །ཞེས་གསུངས་ལ། འདིར་བསྟན་པའི་གཟུངས་གཉིས་ནི། ཨོཾ་ན་མ་སྟྲཻ་ཡ་དྷཱི་ཀཱ་ནཱཾ། སརྦ་ཏ་ཐཱ་ག་ཏ་ཧྲྀ་ད་ཡ་གརྦྷེ་ཛྭ་ལ་ཛྭ་ལ། དྷརྨཱ་དྷ་ཏུ་གརྦྷེ་སཾ་བྷ་ར་མ་མ་ཨ་ཡུཿ་སཾ་ཤོ་དྷཱ་ཡ་སཾ་ཤོདྷཱ་ཡ་སརྦ་བཱ་བ་སརྦ་ཏ་ཐཱ་ག་ཏ་སནྟོཥྣི་ཥ་བིམ་ལ་བི་
ཤུདྡྷེ། ཧཱུཾ་ཧཱུཾ་ཧཱུཾ་ཧཱུཾ། ཨཾ་བཾ་སཾ་ཛ་སཱཧཱ། ཞེས་དང། ན་མསརྦ་ཏ་ཐཱ་ག་ཏ་ཎཱཾ། མཧཱ་ཙིནྟཱ་མ་ཎི་ཛྭ་ལ་ཞེས་སོགས་ཀྱི་གཟུངས་རིང་གཉིས་ཡིན་ཞིང། གཞན་ཡང་དེ་བཞིན་གཤེགས་པ་རིན་ཆེན་རྒྱལ་མཚན་གྱི་མཚན་དང། ན་མོ་བྷ་ག་ཝ་ཏེ། རཏྣབ་ཀེ་ཏུ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྟ་ཏེ་སམྐྱཀྶཾ་བུདྡྷཱ་ཡ། ཏཏྱ་ཐཱ། ཨོཾ་ར་ཏེན་རཏེན་མྷཱ་རྟེན། དཏེན་བི་ཛ་ཡེ་སཱ་ཧཱ། ཞེས་དང། ཨོཾན་མོད་ཤ་དིཀ་ཏྲཾ་ཀཱ་ལས་རྦ་རཏྣ་ཏྲ་ཡཱ་ཡ། ན་མཿ་པྲ་དྐྵ་སུ་པྲ་དཀྵ། སརྦ་པཱ་པཾ་པ་བི་ཤོ་བྷ་ན་སཱ་ཧཱ། ཞེས་པའི་གཟུངས་
འདི་གཉིས་གྱིས་ཀྱང་སྐོར་བ་སྟོང་འགྱུར་དུ་འགྲོ་བ་སོགས་ཕན་ཡོན་མཐའ་ཡས་པར་གསུངས། གཞན་ཡང་བཀའ་གདམས་གོང་མའི་མན་ངག་ལས་བསྐོར་བརྟེན་བཅས་རྟེན་མེད་གཉིས་གསུངས་པས། རྟེན་བཅས་འདི་ལྟ་བུ་ལ་མཚན་ན་འདིར་བཞུགས་
པའི་སྐུ་བརྙན་རྣམས་ཀྱི་མཛོད་སྤུ་དང། གླེགས་བམ་གྱི་ཡིག་འབྲུ་མཆོད་རྟེན་གྱི་བུམ་པ་སོགས་ནས་འོད་ཟེར་འཕྲོས། བླ་མ་ཡི་དམ་སངས་རྒྱས་བྱང་སེམས་ཉན་རང་ཆོས་སྲུང་ཕྱོགས་གཞན་གྱི་སྐུ་བསུང་ཐུགས་རྟེན་ལ་སོགས་པ་ཐམས་ཅད་སྤྱན་དྲངས་
ཏེ་རྟེན་འདི་རྣམས་ལ་ཐིམ་པར་མོས་ཤིང། རང་གི་ལུས་བརྒྱ་སྟོང་ཁྲི་འབུམ་སོགས་སུ་སྦྲུལ་བར་མོས། ངག་ཏུ་གཟུངས་དེ་རྣམས་བརྗོད་བཞིན་བར་སོང་ན་བན་ཡོག་བསམ་གྱིས་མི་ཁྱབ་ཅིང། གནས་ཆེན་ཐམས་ཅད་བསྐོར་བ་བྱས་པར་འགྲོའོ། །རྟེན་མེད་
ནི་སྐུ་གསུང་ཐུགས་རྟེན་དངོས་སུ་མེད་པའི་ཐང་སྟོང་ལྟ་བུར་ཡང་སྐོར་བ་བྱེད་འདོད་ན། བྷྲཱུཾ་སེར་པོ་ལས་བྱུང་བའི་དཔག་བསམ་གྱི་ཤིང་ཡངས་ཤིང་རྒྱ་ཆེ་བའི་སྟེང་དུ་སྐྱབས་ཡུལ་ཐམས་ཅད་བཞུགས་པར་མོས་ལ་བཟླས་པ་སོགས་སྔམ་བཞིན་དུ་བྱས་
པས་བསོད་ནམས་རླབས་པོ་ཆེ་འཐོབ་བོ། །གཟུངས་དེ་དག་བློར་མི་ཟིན་ན་གཟུངས་སྔགས་ཟབ་མོ་གང་ཤེས་ཀྱིས་རུང་ལ། ཁྱད་པར་རང་ཅག་ཁ་བ་རི་བའི་ལྷ་སྐལ་སྤྱན་རས་གཟིགས་ཀྱི་གཟུངས་ལ་འབད་ན་བྱིན་རླབས་མྱུར་པས་ཤིན་ཏུ་ལེགས་ཏེ་

[034A]༄༅། །ཆོས་རྒྱལ་སྲོང་བཙན་སྒམ་པོའི་བཀའ་འབུམ་ལས། བསྐོར་བའི་རྣལ་འབྱོར་ནི། ཐུགས་རྗེ་ཆེན་པོའི་སྐུ་གཅིག་ལ། ཕྱི་ལྟར་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང། ནང་ལྟར་ནད་རྒྱུད་བའི་བླ་མ་ཐམས་ཅད་
གསང་བ་ལྟར་ན་ཡིད་དམ་མཁའ་འགྲོ་ཐམས་ཅད་བསྟིམ་ལ། ཨོཾ་མ་ཎི་པདྨེ་ཧཱུཾ། ཞེས་བཟླས་ཤིང་བསྐོར་བ་བྱའོ། །རྟེན་ལས་འོད་བྱུང་ནས་རང་ལ་ཕོག་བས་སྡིག་སྒྲིབ་ཐམས་ཅད་བྱང་བར་བསམ་ལ་བསྐོར་བ་བྱའོ། །ཞེས་གསུངས་པ་ལྟ་བུ་རེ་མ་མཐའ་ཡང་
དགོས་སོ། །ཁ་ཅིག་ཕྱག་མཆོད་བསྐོར་བ་ལ་སོགས་བ་འདི་དག་ཆོས་ཟབ་མོ་ཉམས་ལེན་མི་ཤེས་བའི་ཕལ་བ་རྣམས་ལ་བསྔགས་བ་ཡིན་གྱི། བློའི་ནུས་པ་ཤིན་ཏུ་ཆེ་བ་རྣམས་ལ་འདི་མི་དགོས་སྙམ་པ་གཏན་ནས་མི་རུང་སྟེ། མདོ་སྡེས་བཅུ་པ་ལས་
དེ་བཞིན་གཤེགས་པ་ལ་མཆོད་བ་དང་རིམ་གྲོ་བྱ་བ་འོད་ཤིན་ཏུ་གསལ་བ་ཞེས་བྱ་བ་བྱེད་དེ། མཆོད་པ་དང་རིམ་གྲོ་བྱེད་བ་དེ་སེམས་དང་པོ་བསྐྱེད་པ་ཡན་ཆད། ས་དགུ་པ་ཐོབ་པའི་བར་དག་གིས་དེ་བཞིན་གཤེགས་པ་ལ་མཆོད་པ་དང་རིམ་པྲོ་
བྱས་བའི་བརྒྱའི་ཆར་ཡང་ཉེ་བར་མི་འགྲོ། ཞེས་སོགས་ཀྱིས་ས་གོང་མ་གོང་མའི་སྐབས་སུ་ལུས་ངག་གི་དགེ་སྦྱོར་ཡང་ཆེས་གོང་འཕེལ་དུ་འགྲོ་བར་གསུངས་ཤིང། བྱངས་ལས་ཀྱང། བྱང་ཆུབ་སེམས་དཔའ་དེ་དེ་བཞིན་གཤེགས་བའམ། དེ་བཞིན་
གཤེགས་པའི་མཆོད་རྟེན་ལ་ན་བཟའ་དང། ཞལ་ཟས་དང། གཟིམས་ཆས་དང། གདན་དང། བསྙུན་གྱི་གསོས་སྨན་དང། ཡོ་བྱད་རྣམས་དང། གུས་པར་སྨྲ་བ་དང། ཕྱག་འཚལ་བ་དང། སྔོན་དུ་ལྔང་བ་དང། ཐལ་མོ་སྦྱར་བ་དང་

[034B] བྱང་ཆུབ་སེམས་དཔའི་མཆོད་པ་རྣམ་པ་བདུན་རྒྱ་ཆེན་པོ་ཞེས་བྱའོ། །ཞེས་ཕྱག་མཆོད་བསྐོར་བ་སོགས་རྒྱལ་སྲས་ཀྱི་ཉམས་ལེན་རྨད་དུ་བྱུང་བར་གསུངས་སོ། །ལ་ལ་རྒྱུད་ཀྱི་རྡོ་རྗེའི་ཚིག་འགའ་ཞིག་གིས་དགོངས་ཕ་མ་ཕྱེད་པར་གསང་སྔགས་
བས་འདི་འདྲ་མི་དགོས་པར་སྨྲ་བ་ཡང་ལོག་པར་རྟོག་པ་ཡིན་ཏེ་རྗེ་མི་ལས། ང་རེས་འགའ་འགྲོ་ཞིང་འགྲོ་ཞིང་བསྒོམ། །འགྲོ་ཞིང་འགྲོ་ཞིང་བསྒོམ་ཙ་ན། །འགྲོ་འདུག་བསྐོར་བར་ཤེས་པའི་གདམས་ངག་ཡོད། །ཅེས་གསུངས་པ་ལྟ་བུ་གྲུབ་ཆེན་དུ་མས་
གསུངས་ཚུལ་དང་ལོ་རྒྱུས་མང་དུ་ཡོད་ལ། མྷཱ་ར་ཏ་ཞེས་སོགས་ཀྱི་སྔགས་དོན་ལྟར་སྔགས་རང་ལམ་ལ་བསྐོར་བ་བྱེད་ཚུལ་ཐུན་མོང་བ་ལས་ཀྱང་ཆེས་ཟབ་ཏུ་བཏང་ནས་བྱེད་དགོས་པ་ཡིན་ནོ་།བསྐོར་ཚད་ནི་རྒྱལ་དབང་བདུན་བའི་གསུང་ལས་
བསྐོར་བའི་ཆད་ཇི་ཙམ་དུ་བྱ་བ་ནི་མཐའ་གཅིག་ཏུ་ངེས་པ་བཟུང་དུ་མ་མཆིས་ཀྱང། དེང་སང་སྐོར་འབུམ་དུ་གྲགས་པ་ལྟར་གྱིས་གཞལ་ན། ཞེས་གསུངས་པ་ལྟར། རང་རང་གི་འབད་པས་ནུས་ཚད་དུ་བྱེད་པ་ལས་གྲངས་ཀྱི་ངེས་བཟུང་ལ་ཆེར་མི་ལྟོས་
འོན་ཀྱང་སྔོན་འགྲོ་ཁྲིད་ཆེན་བཞིའི་སྐབས་སུ་ཕྱག་འབུམ་མཎྜལ་འབུམ། ཡིག་བརྒྱ་འབུམ་སོགས་གསུངས་པའི་རིགས་འགྲེ་སྦྱར་ཏེ་རྟེན་གཙོ་གང་ལ་གཞལ་བ་དེར་གྲངས་འབུམ་ཕྲག་གཅིག་འགྲོ་བའི་ཚོད་ལ་སྐོར་ཚད་དུ་གྲགས་པ་ལྟར་ན། རྟེན་གཙོ་
འོད་དཔག་མེད་ཀྱི་བད་གདན་ལ་གཞལ་ཏེ། དེ་ཉེར་ལྔའི་འགྱུར་གྱིས་སེང་ཁྲིའི་འགྲམ་འཁོར་བས། མཆོད་རྟེན་རང་ལ་བསྐོར་བ་བཞི་སྟོང་བྱས་ཚེ་གཙོ་བོ་ལ་འབུམ་ཕྲག་གཅིག་གི་ཚོད་འཁྲོལ་དང་བཅས་ཏེ་འགྲོའོ། །དེ་ལྟར་ཕྱག་མཆོད་

[035A]༄༅། །བསྐོར་བ་སོགས་ཀྱི་དགེ་བའི་ཆ་ཤས་ཕྲ་མོ་རེ་ལ་ཡང་ཕན་ཡོན་མཐའ་ཡས་དེ་ལྟ་བུ་འབྱུང་བ་ནི་མངོན་ཕ་ཀུན་བཏུས་སུ་བསམ་མི་ཁྱབ་ཀྱི་གནས་བཞི་གསུངས་བ་ལས། ལས་དང་འབྲས་བུའི་འབྲེལ་པ་
བསམ་གྱིས་མི་ཁྱབ་པ་དེ་ཉིད་ཡིན་བས། སྐྱེ་བོ་བློ་གྲོས་མཆོག་ཏུ་གྱུར་པའི་དབང་རྣོན་རྣམས་ཆོས་ཉིད་ཀྱི་རིགས་པའི་སྒོ་ནས་ལེགས་པར་ངེས་པ་དྲངས་ཏེ་ཆོས་ཀྱི་རྗེས་སུ་འབྲང་བའི་དད་པ་ཕྱིར་མི་ལྡོག་བ་བསྐྱེད་ན་བྱིན་རླབས་དང་དངོས་གྲུབ་
ཤིན་ཏུ་མྱུར་རོ། །འོན་ཀྱང་དབང་བོ་རྣོ་བར་རློམ་པ་རིགས་ལམ་འཆར་རྐྱེན་པ་ལྟར་སྣང་ཡང། དོན་གྱི་གཏིང་མེ་དཔོགས་པར་རྟོག་གེའི་རིགས་པ་ལྟར་སྣང་དུ་མས་གཡེང་སྟེ་ཟབ་མོའི་ཆོས་ལ་ཡིད་མི་ཆེས་པ་ནི། རྒྱན་གྱི་འགྲེལ་བ་རྣམས་སུ་
སྤོབ་པ་མྱུར་བའི་སྦྱོར་སྐྱོན་བཤད་པ་བཞིན་ཤེས་རབ་འཆལ་བྱེད་དང་དངོས་གྲུབ་ཀྱི་གེགས་ཡིན་པས། དེ་ལས་དབང་པོ་རྟུལ་པོའི་ལུགས་ཀྱི་ཡིད་ཆེས་པའི་ལུང་གི་རྗེས་སུ་འབྲང་སྟེ་དད་པ་བསྐྱེད་ན་བྱིན་རླབས་མྱུར་ཏེ། གཤིན་རྗེའི་གཤེད་ཀྱི་
རྒྱུད་རྟོག་བ་གསུམ་པ་ལས། ཆོས་ཉིད་བསམ་གྱིས་མི་ཁྱབ་བའི་།དོན་ལ་ཐེ་ཚོམ་མེད་པ་ཡི། །མཁས་པ་ལ་ནི་དངོས་གྲུབ་མྱུར་།ཡང་ན་བླུན་པོ་དད་བ་བརྟན། །དེ་ལ་སྦྱོར་བའི་དངོས་གྲུབ་ཉེ་།རྟོག་ཅིང་དཔྱོད་པའི་རྟོག་གེ་བ། །དེ་ལ་སྦྱོར་བའི་དངོས་གྲུབ་
རིང༑ ༑ཞེས་དང། ཏིང་ངེ་འཛིན་རྒྱལ་པོ་ལས། རི་དང་ནགས་བཅས་ས་འདི་གས་འགྱུར་ཞིང། །རྒྱ་མཚོའི་ཆུ་དག་དེ་བཞིན་འཕོ་འགྱུར་ལ། །ཟླ་བ་ཉི་མ་ས་ལ་ལྷུང་གྱུར་ཀྱང། །རྒྱལ་བས་བཤད་པ་རྣམ་པ་གཞན་མི་འགྱུར། །ཞེས་གསུངས་བ་

[035B]ཡིན་པར་ཡང་དང་ཡང་དུ་གསུངས་པ་ལ་ཐེ་ཚོམ་མེད་པའི་དད་པ་རྩེ་གཅིག་ཏུ་བསྐྱེད་དེ། དེས་ཀུན་ནས་བསླང་བའི་ཕྱག་དང་མཆོད་པ། གསོལ་འདེབས་བཟླས་བརྗེད་བསྐོར་བ་སོགས་
ལ་འབད་ན་ཇི་སྐད་དུ་རྒྱལ་དབང་བདུན་བ་བསྐལ་བཟང་རྒྱ་མཆོས། གནས་སྐབས་མཐར་ཐུག་དོན་གཉིས་མུཀྟི་ཀ། །འབད་མེད་སྟེར་བའི་ལེགས་བྱས་བསྐོར་བའི་ལས། །དགེ་ཚོགས་རྣམ་དཀར་ཉ་ལྕི་བ་ཁོག་ཡངས་བོར། །བཀང་བའི་འགྲོ་རྣམས་
འདི་དང་ཕྱི་མར་འཚེངས། །ཞེས་གསུངས་པ་ལྟར། འདི་ཕྱི་ཀུན་གྱི་ལེགས་ཚོགས་མ་ལུས་པར་ལྷུན་གྱིས་གྲུབ་པ་ཞིག་འབྱུང་ངོ་།ཞེས་བྱ་བ་ནི་དྲུག་པ་བསྐོར་བ་བྱེད་ཚུལ་ཕན་ཡོན་དང་བཅས་པའི་སྐབས་སོ།།    ༈    །།བདུན་པ་དགེ་བའི་
དངོས་པོ་རྫོགས་པའི་བྱང་ཆུབ་ཏུ་བསྔོ་བས་རྒྱས་གདབ་བ་ནི་ཨོཾ་སྭ་སྟི། བདེན་ཚིག་གྲུབ་པའི་འཁོར་ལོ་རྩིབས་སྟོང་གིས་།ཕུན་ཚོགས་གསེར་ལྡན་ཡོངས་ལ་དབང་འབྱོར་པ། །རྒྱལ་དང་རྒྱལ་སྲས་ཉན་རང་རིག་བ་འཛིན། །མཐའ་དག་
ལེགས་སྨོན་འགྲུབ་པའི་མགོན་མཛོད་ཅིག་བསམ་སྦྱོར་མི་དམན་བརྩོན་པའི་ཆུ་པོ་བརྒྱ། །ལེགས་བྱས་རྫིད་བུར་གཅིག་ཏུ་འཁྱིལ་བ་གང་།མངོན་མཐོ་ངེས་པར་ལེགས་པའི་ཕྱོགས་གང་དུ། །བགྲོད་པ་བསྔོ་བའི་འཇུག་ངོགས་སྲོལ་ལ་བརྟེན། །
གསེར་སྦྱངས་གར་བུ་གཅིག་གི་ཆ་ཤས་ལས། །རྣམ་བ་ཐ་དད་བསྒྲུབ་བའི་བཟོ་བོ་བཞིན། །དགེ་བ་དམན་འབྲིང་མཆོག་གི་འབྲས་ལྡན་དུ། །བསྒྱུར་བའི་མངའ་བདག་འགྲོན་གཞན་ཡོད་མིན། །དེ་ཕྱིར་བདག་སོགས་མཁའ་མཉམ་འགྲོ་བའི་ལས།།

[036A]༄༅། །རྣམ་བར་དཀའ་བའི་ཕྱོགས་སུ་སྣང་ངོ་ཅོག་དོན་མེད་འཁོར་བའི་ལམ་དུ་མི་ལྟུང་བར། །རྣམ་གྲོལ་རྒྱུ་ཡི་སྲད་བུར་བསྟན་གྱུར་ཅིག་མདོ་རྒྱུད་འཁྲུལ་བྲལ་གསེར་སྦྱངས་ཁམས་ལས་གྲུབ། །བསླབ་
གསུམ་བཅུད་ལྡན་བསྟན་པའི་ཀཱ་ལ་ཤ་སྲི་ཞུའི་མགུལ་ཆིངས་གཡོ་བ་དང་བཅས་བས། །འགྲོ་ཀུན་གཙུག་ཏོར་རྩེ་ནས་དབང་སྦྱིན་ཤོག་ཁྱད་པར་དགེ་ལྡན་རིང་ལུགས་གསེར་གྱི་རྔ། །ཁོར་ཡུག་སྲིད་དུ་བརྡུང་བའི་སྒྲ་པོ་ཆེས། །མ་
རྟོགས་ལོག་རྟོག་འཁྲུལ་བའི་དཔུང་ཚོགས་ལས། །རྣམ་པར་རྒྱལ་བའི་དགའ་བ་མཚོན་གྱུར་ཅིག་བརྗོད་བ་མནོར་རྐྱེན་དང་རྣམ་འགྱུར་གྱི་།འཕང་འགྲོའི་ལྟོ་བར་སྤེལ་ལེགས་སྡེབ་སྦྱོར་དུ། །དྲངས་བའི་སྙན་ཚིག་རྒྱུད་སྟོང་འཁྲོལ་
བ་ལས། །སྒྲ་རིག་དབྱངས་ཀྱི་དཀྱིལ་འཁོར་རྫོགས་གྱུར་ཅིག་།ཕྱོགས་གླང་གྲགས་པའི་གཞུང་ལུགས་འོད་མའི་གཞུ། །རྣམ་དབྱོད་འདོམ་གྱིས་ཉེར་གཞལ་རིགས་པའི་མངས། །རྒོལ་ངན་ལྟ་བ་ལོག་བའི་འབེན་བཤིག་པ། །གཏན་ཚིགས་
རིག་པའི་ལུས་རྩལ་འབྱོངས་གྱུར་ཅིག་ལུས་བཟོ་ཀུན་ཕན་ལས་ཀྱི་གྲུབ་ཆར་འཕེབས། །ངག་བཟོ་འདེགས་འཇོག་འགྱུར་ཁུག་སྒྲ་བརྒྱ་རྒོད། །ཡིད་བཟོ་རྣམ་དཔྱོང་འཕྲུལ་གྱི་གློག་འགྱུར་བའི། །བཟོ་རིག་སྤྲིན་སྔོན་ཕུང་པོ་འཁྲིགས་གྱུར་ཅིག་
ཆགས་སྡང་རྨོངས་བའི་མུན་ནག་ཆེད་ཚིང་ནས། །གདུངས་བའི་དུག་རླངས་མི་བཟད་སྤྲོ་བ་ཡི། །རླུང་མཁྲིས་བད་ཀན་ནད་རིམས་གདུག་པའི་སྤྲུལ། །གསོ་རིག་མཁའ་ལྡིང་དཔུང་པས་གཞོམ་གྱུར་ཅིག་ལས་ཉོན་བག་ཆགས་ནག་པོ་བརྩེགས་

[036B] ༑ཡོངས་སུ་ཟིན་བའི་གདུང་བ་རབ་བཅིལ་ཏེ། །རྣམ་གྲོལ་ཟག་མེད་དགའ་བའི་མཆོག་སྦྱིན་པ། །ནང་དོན་རིག་པའི་བདུད་རྩི་མྱོང་གྱུར་ཅིག། །འཆད་མཁས་ཚིག་དོན་ཆ་ཤས་ཡོངས་གང་ཞིང། །རྩོད་ངག་དྲི་མེད་རིགས་པའི་འོད་
དཀར་སྤོ། །རྩོམ་པའི་ཉམས་འགྱུར་རི་དྭགས་མཚན་མ་ཅན། །སྨྲ་བའི་ཟླ་བ་ཚར་དུ་དངར་བར་ཤོག་ཚུལ་ཁྲིམས་ཡོན་ཏན་ཚོགས་ཀྱི་ཆུ་འཛིན་ཀློང། །ཏིང་འཛིན་གློག་འཕྲེང་དྲ་བ་འཇུག་ཅིང་ལྔར། །ཤེས་རབ་ཟབ་མོའི་འབྲུག་སྒྲ་རོལ་བ་
ཡི༑ ༑གྲུབ་དབང་བྱེ་བས་ཐུབ་བསྟན་མཁའ་ཁྱབ་ཤོག་རང་ཁྱིམ་གསལ་བའི་མེ་ཁྱེར་ཙམ་མིན་པར། །རིས་མེད་འཁོར་ལོ་གསུམ་གྱི་འོད་སྣང་ཅན། །རྒྱལ་བསྟན་སྤྱི་ལ་དགོངས་པའི་བསྟན་འཛིན་རྣམས་།བཞེད་པའི་སྙེ་མ་འབྲས་བུས་
གང་གྱུར་ཅིག་བློ་བཟང་ཆོས་ཚུལ་ཐུབ་བསྟན་ཆུ་བོ་བརྒྱ་།འཇིགས་མེད་རྣམ་དབྱོད་ཧུབ་ཀྱིས་ཉེར་གཞལ་ཏེ། །སླར་ཡང་ས་གསུམ་སྐྱེ་དགུའི་ཉེར་འཚོ་རུ། །ལེགས་གསུང་བདུད་རྩིའི་རྒྱ་མཚོར་འབེབས་གྱུར་ཅིག་ལུང་རིགས་སྒྲ་དབྱངས་
ཆོས་ཀྱི་ཤུགས་འཆང་བ། །བཀྲ་ཤིས་རི་མོ་གཡས་སུ་འཁྱིལ་བའི་དུང། །སྐྱེ་དགུའི་བསོད་ནམས་སྤོ་མཐོར་བཞད་པའི་སྒྲས། །ས་གསུམ་རྒུད་པ་མིང་གི་མཐར་བྱེད་ཤོག་ཞི་ངུལ་ཚངས་སྤྱོད་སྤུ་སྡུག་གོས་ཀྱིས་ཀླུབས། །ལེགས་
བཤད་སྙན་འགྱུར་གཏམ་གྱིས་མགྲིན་པ་གང། །བགྲང་ཡས་བློ་གསལ་ཐར་འདོད་ཀོ་ཀི་ལས། །ཐུབ་བསྟན་དབྱིད་ཀྱི་དགའ་ཚལ་མཛེས་གྱུར་ཅིག་དྲིན་དུ་མི་བགྲང་དད་བའི་ཁ་ལོ་ཡིས། །བསྟན་ལ་བཀུར་སྟི་རིམ་གྲོ་ལྷུར་བྱེད་

[037A]༄༅། །རྣམས༑ ༑དེ་དང་རྗེས་མཐུན་ཚེ་དཔལ་བསོད་ནམས་སོགས་།ལེགས་པའི་དཔལ་གྱིས་ཕྱིར་ཡང་བསྟི་བར་ཤོག་རླབས་ཆེན་བསོད་ནམས་གཞིར་གྱུར་མཎྜལ་ལར། །གསེར་དངུལ་རྐང་འགྲོ་
ནོར་འབྲུ་རྡོ་ཤིང་སོགས། །རྒྱུ་སྦྱོར་ལྷག་བསམ་ཚོམ་བུར་དགོད་པ་ཀུན། །མངོན་མཐོ་ངེས་ལེགས་དགའ་བའི་དཔའ་ཐོབ་ཤོག་མཐོང་ཐོས་དྲན་རེག་གདུལ་བྱ་གླིང་བཞིའི་མཁར། །རྣམ་འགྲོ་ལས་བོན་རྣམ་བཞིའི་མདངས་འཕྲོ་བ། །ངོ་
མཚར་མཆོད་སྡོང་རིན་ཆེན་ལྷུན་པོ་འདི། །ཐུབ་བསྟན་རོལ་མཚོའི་རྒྱན་དུ་གནས་གྱུར་ཅིག་སད་སེར་ནད་རིམ་འཁྲུག་པས་མ་རྙོགས་ཤིང། །བདེ་འབྱོར་ལྦུ་བ་དཀར་པོའི་ཕྲེང་དཀྲིགས་པ། །དུས་ཀྱི་རྒྱལ་མོའི་ཆུ་བོ་རྣམ་བཞི་ཡང། །འཆོལ་
མེད་ལེགས་བྱས་རྒྱ་མཚོར་འཇུག་གྱུར་ཅིག་རབ་གཏུམ་སྲིན་པོ་ཁྲོས་པའི་ལྟོ་བ་ན། །བག་མེད་རྩེན་པ་བྱིས་པའི་བློ་ཅན་རྣམས། །བདེན་དོན་ཆོས་ཀྱི་གླུ་ཡིས་རྒྱུད་བསྐུལ་ཏེ། །ཞི་བའི་གོ་འཕང་སྒྲུབ་ལ་གཞོལ་བར་ཤོག་སྒོ་གསུམ་དགེ་
བར་བསྒྱུར་བའི་གོ་མ་སྟབས་ཀྱང། །ཆོས་བརྒྱད་འོག་འགྱུའི་གདོན་གྱིས་མ་བསླད་བས། །ཡོན་བོར་མ་ཡིན་ཆོས་ལམ་དྲང་པོ་རུ། །ཞུགས་ཏེ་ཡང་དག་ལམ་བཟང་མྱུར་བགྲོད་ཤོག་ཕུང་ཁྲོལ་ཀུན་གྱི་བྱེད་པོ་ནང་གི་དགྲ། །དེ་ཡི་རང་
མདངས་ཕྱི་རོལ་ཉེར་འཚེ་སོགས། །བར་དུ་གཅོད་པའི་མིང་ཡང་མི་གྲགས་ཤིང། །མཐུན་བའི་དངོས་ཀུན་ལྷུན་གྱིས་འགྲུབ་པར་ཤོག་མ་འོངས་ཚེ་རབས་བདྨ་དཀར་པོའི་ཕྲེད། །བཤེས་གཉེན་ཉིན་བྱེད་འོད་ཀྱིས་མི་གཏོང་ཞིང། །ཚུལ་

[037B] །ཡིད་ཀྱི་བུང་བའི་ཉེར་འཚོར་སྨིན་གྱུར་ཅིག་མི་ཟད་ནོར་གྱིས་གང་ཞིང་ལེགས་པར་བསྡམས། །ཉེར་འཚེས་མི་ཚུགས་མཐུན་བའི་རླུང་གིས་བསྐྱོད་།རབ་ཏུ་བརྟན་པའི་ཤེས་རབ་གྲུབ་བོ་ཆེས།།
ཆེས༑ ༑ཕྲ་རགས་སྲིད་པའི་མཚོ་ལས་བརྒལ་གྱུར་ཅིག་དབྱིངས་ཀྱི་མཁའ་ལ་ཀུན་རྟོག་ལས་ཉོན་ལུས། །འབྱུང་བ་རིམ་བརྩེགས་སྲིད་པའི་འཇིག་རྟེན་འདི། །མེ་གསུམ་ལས་འདས་ལྟ་བའི་བྱིན་ཟ་ཡིས། །ཕྱིས་འབྱུང་མེད་པ་ཉིད་དུ་སྦྱོང་གྱུར་
ཅིག་མཁོ་བ་སྦྱིན་བའི་དྲིང་ད་ཕྱོགས་སུ་ལྡང། །སྙན་སྨྲ་རབ་མྱོས་བུང་བའི་སྒྲ་ལྔན་པ། །དོན་མཐུན་ཡོན་ཏན་སྦྲང་རྩིའི་འབྱུང་གནས་གྱིས། །སྐལ་བཟང་སྐྱེ་བོའི་རྒྱན་གྱི་དོན་སྤྱོད་ཤོག་གདོད་ནས་དག་པ་མ་ལུས་འགྲོ་བའི་ཁམས། །གློ་བུར་
དྲི་མ་སྦྱངས་པའི་བྱང་ཆུབ་མཆོག་སྟོབས་སོགས་ཡོན་ཏན་ཡོངས་སུ་རྫོགས་པ་ཡི། །ཀུན་བཟང་འཕྲིན་ལས་སྣང་བ་འབར་གྱུར་ཅིག་།བདག་སོགས་དགེ་བའི་བསམ་སྦྱོར་ས་བོན་ནི། །བདེ་གཤེགས་ཐུགས་རྗེའི་རླན་གཤེར་གྱིས་སྨིན་
ཅིང༑ ༑བསླུ་མེད་རྟེན་འབྱུང་དུས་སུ་ཕྱིན་པ་ལས། །གང་བཏབ་སྨོན་པའི་འབྲས་བུ་སྨིན་གྱུར་ཅིག་ལྟར་སྣང་དགེ་ལ་དམན་བའི་ཀུན་སློང་གིས། །འབྲས་བུའི་རྣམ་པ་གཞན་དུ་བསྒྱུར་བ་ཀུན། །སྲས་བཅས་རྒྱལ་བའི་བསོད་ནམས་དང་འདྲེས་
ཏེ༑ ༑ཕུལ་བྱུང་རྣམ་བར་སྨ་ནི་པའི་རྒྱུར་གྱུར་ཅིང། །རྣམ་དཀར་དོན་ལྡན་ལས་ཀྱི་དོན་མཐུན་རྣམས། ཁྲོ་སོགས་མི་བཟང་ཆོམ་པོས་མི་འཕྲོག་ཕྱིར། །ཐུགས་རྗེ་མངའ་བའི་ཐུགས་བསྐྱེད་བཙན་རྫོབ་དུ་།རྟག་ཏུ་ཞུགས་ནས་རྟག་པའི་དཔལ་

[038A]༄༅། །ཐོབ་ཤོག་བློ་ཆུང་དགེ་བའི་ཆུ་ཐིགས་ཉམ་ཆུང་ཡང། །མཐུ་ཆེན་རྒྱལ་སྲས་སྦྱོད་པའི་རླབས་ཆེན་མཚོར། །གཅིག་ཏུ་འདྲེས་ཏེ་གཏན་ཏུ་མི་ཟད་བ། །ཀུན་བཟང་སྨན་པའི་འབྲས་བཟང་སྨིན་གྱུར་ཅིག་ཅེས་
བདེ་བར་གཤེགས་བའི་སྐུ་གསུང་ཐུགས་ཀྱི་རྟེན་བཞེངས་བ་དང་ཕྱག་མཆོད་བསྐོར་བའི་ཕན་ཡོན་བསྟན་པ་མཆོད་རྟེན་མཐོང་གྲོལ་ཆེན་མོའི་དཀར་ཆག་ལྷའི་རྔ་ཆེན་ཞེས་བྱ་བ་འདི་ནི། སྤྱིར་བསྟན་པའི་གནས་ཚད་མདོ་སྔེ་བསལ་བཟང། །སྙིང་རྗེ་
པད་དཀར། ཟླ་བ་སྙིང་པོའི་མདོ། བློ་གྲོས་མི་ཟད་བའི་མདོ་འགྲེལ། ཐུབ་དགོངས། ཡུམ་གསུམ་གནོད་འཇོམས་སོགས་སུ་ལོ་སྟོ་བ་དང་ཉིས་སྟོང། ཕྱེད་སུམ་སྟོང། ལྔ་སྟོང་སོགས་བཤད་ཚུལ་མི་འདྲ་བ་མང་བས། ཕྱི་མ་སྒྲ་ཇི་
བཞིན་པར་བྱས་ཤིང། དེ་ལ་ཡང་འདས་ལོ་རྩི་ཚུལ་མང་ཉུང་གི་ལུགས་གཉིས་ལས། མང་བའི་ཕྱོགས་ལྟར་ན་དགྲ་བཅོམ། ཕྱིར་མི་འོངས། རྒྱུན་ཞུགས་ཏེ་འབྲས་བུའི་ལེའུ་གསུམ། ཤེས་རབ། ཏིང་འཛིན། ཚུལ་ཁྲིམས་ཏེ་སྒྲུབ་པའི་
ལེའུ་གསུམ། ལུང་མངོན་པའི་ལེའུ་དང། མདོ་སྡེའི་ཡེའུ་ནང་ནས་བཞི་བརྒྱ་གོ་དྲུག་རྣམས་སོང་ཟིན་བའི་བདུན་བ་ཡིན་ཞིང། ཐུབ་བསྟན་རིན་པོ་ཆ་ལོ་ཟླ་རེར་ཡང་གནས་ན་ཅིམ་རུང་སྙམ་དུ་སྨོན་པས་འདས་ལོ་ཉུང་བ་ལྟར་བྱེད་ཚེ། དེ་ལ་ཡང་
སྟོན་པའི་འཁྲུངས་ལོ་སོགས་མི་འདྲ་བའི་དབང་གིས་བཤད་ཚུལ་སྣ་ཚོགས་ཡོད་ཀྱང། མཁས་གྲུབ་ཐམས་ཅད་མཁྱེན་བའི་དུས་འཁོར་ཊཱིཀ་ཆེན་གཞིར་བཞག་ན། བསྟན་པ་ལོ་ཉིས་སྟོང་དྲུག་བརྒྱ་བཞི་བཅུ་སྟེ། ཚུལ་ཁྲིམས་ལེའུ་སྟེང་ནསྦ་བརྒྱ་བཞི་བཅུ་པ་དང། དུས་འཁོར་རྒྱུད་འགྲེལ་གྱི་བསྟན་པའི་གནས་ཚང་དུས་བཞིར་གསུངས་པ་ལས། རྫོགས་ལྡན། གསུམ་ལྡན་གཉིས་ལྡན་རྣམས་འདས་ནས། རྩོད་ལྡན་གྱི་ཡང་ཉིས་བརྒྱ་རེ་ལྔར་སླེབ་ཅིང། རྗེ་བདག་ཉིད་ཆེན་
པོས་རབ་བྱུང་བདུན་པའི་ས་གླང་ལ་རི་བོ་དགེ་ལྡན་བཏབ་ནས་སུམ་བརྒྱ་གོ་བདུན་དང། ལྔ་བརྒྱ་ཐ་མ་ཚུགས་ཏེ་ལོ་གྲངས་བཅུ་ལྷག་གི་རྗེས་ལ་ཀུན་མཁྱེན་འཇམ་དབྱངས་བཞད་པ་འཁྲུངས་ཤིང་རྗེ་དེ་ཉིད་ཀྱིས་རབ་བྱུང་བཅུ་གཉིས་པའི་ས་གླང་
ལ་བཀྲ་ཤིས་འཁྱིལ་བཏབ་ནས། གོ་བདུན་པ་རབ་བྱུང་བཅུ་གསུམ་པའི་མཇུག་གི་ཆ། ཁྲོ་བོ་ཞེས་པ་ཤིང་མོ་གླང་གི་ལོ། བཙུན་པ་དཀོན་མཆོག་བསྟན་པའི་སྒྲོན་མེས་མཆོད་སྡོང་གསར་བཞེངས་ཀྱི་བགྱི་བ་ལེགས་པར་གྲུབ་སྟེ། རང་གཞན་
གྱི་དགེ་རྩ་སྤེལ་བའི་ཕྱིར་དཀར་ཆག་ཅིག་ཀྱང་བསྒྲིག་འདུན་ཡོད་པའི་ཐོག་དད་བརྩོན་ལྡན་པ་དཀོན་མཆོག་བདེ་ཆེན་གྱིས་འདིའི་དཀར་ཆག་མཆོད་རྟེན་གྱི་རྣམ་བཞག་དང་བཅས་པ་ཞིག་དགོས་ཚུལ་ཡང་ཡང་བསྐུལ་ཞིང། སྤྲུལ་སྐུ་འཇིགས་མེད་མཁས་མཆོག་
དུས་འཁོར་དཔོན་སློབ་དོན་ཡོད་ཚུལ་ཁྲིམས། སྨན་པ་དཔོན་སློབ་བློ་བཟང་རྒྱལ་མཚན་རྣམས་ནས་ཀྱང། རྟེན་གྱི་དཀར་ཆག་དང་ཕྱག་མཆོད་བསྐོར་བའི་ཕན་ཡོན། བསྐོར་ཚང་ལ་སོགས་པ་ཤིན་ཏུ་རྒྱས་པ་མདོ་རྒྱུད་ཀྱི་ཁུངས་དང་བཅས་པ་ཞིག་བྲི་དགོས་ཚུལ་གྱི་
བསྐུལ་མ་གནང་བ་བཞིན་འཕྲལ་དུ་བསྒྲིགས་པའི་ཡི་གེ་པ་ནི་དགེ་སློང་དཀོན་མཆོག་ཀུན་དགས་བགྱིས་པ་འདི་ཡང་ལེགས་བྱས་ཀྱི་དགེ་མཚན་ཕྱོགས་བརྒྱར་འཕེལ་ཞིང། ཐུབ་བསྟན་རིན་པོ་ཆེའི་གསོས་སྨན་དམ་པར་ཡུན་དུ་གནས་པའི་རྒྱུར་གྱུར་ཅིག། །

[039A]༄༅། །དཀོན་མཆོག་ཐུགས་རྗེའི་བདེན་མཐུས་ལེགས་བཤད་པ་འདི་།བསྟན་པའི་སྒྲོན་མེར་ཡུན་དུ་གནས་པ་དང། །འབྲེལ་ཐོགས་འགྲོ་ཀུན་གནས་སྐབས་དགའ་བདེས་འཚོ། །མཐར་ཐུག་རྣམ་མཁྱེན་རྒྱལ་བའི། །
ཐོབ་ཤོག་ཅེས་པ་འྡིའང་སུ་ཉིད་ཤོག་ནས་རྣམ་དཔྱོད་ཡངས་བ་རབ་འབྱམས་པ་ཀུན་དགའ་རྣམ་རྒྱལ་གྱིས་འདི་གའི་ངག་རྩོམ་པར་དུ་མ་འཁོད་བརྩམ་བརྐོ་དགོས་ཚུལ་ཐེབས་དང་བཅས་ཏེ་བསྐུ་ལར་བཞིན་བསྒྲུབས་པའི་ཚེ་བྲིས་པའོ།།